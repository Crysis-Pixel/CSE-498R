
অবশেষে আমি হস্তিনাপুর রাজপ্রাসাদ থেকে স্বেচ্ছানির্বাসন নিলাম। হায়! যদি জ্ঞানোদয়ের সঙ্গে এই সিদ্ধান্ত নিতাম, আজ তাহলে এই নিগ্রহের ভাগী হতে হত না। দুর্যোধন বলল, এই দাসীপুত্রটাকে কে এই রাজসভায় ডেকে এনেছে? এ যাঁর অন্নে প্রতিপালিত তাঁরই প্রতিকূল হয়ে শত্রুপক্ষের পক্ষপাতিত্ব করতে ব্যগ্র। সে আদেশ করল, ভৃত্যগণ যেন আমার সর্বস্ব দখল করে, হস্তিনাপুর থেকে আমাকে বের করে দেয়। আমি কুরুকুল-মহামন্ত্রী বিদুর। দীর্ঘকাল এই বংশের সেবা করে এই আমার পুরস্কার।

বুঝতে পারছি, এই ভরতবংশ এক ক্রান্তিকালের সীমান্তে এসে উপস্থিত হয়েছে। কোনো সুপরামর্শই এখন এদের কানে সুখশ্রাব্য হবে না। ক্ষমতার মোহ এমনই অদ্ভুত বটে। ক্ষমতা মানুষকে উন্নত করে, আবার ক্ষমতাই তাকে নিমজ্জিত করে, এ এক আশ্চর্য। এখন আমি একজন পরিব্রাজক। এ আমার এক হরিষবিষাদ। আমি এখন ক্ষমতা, দ্বেষ, হিংসা আর পরশ্রীকাতরতার কেন্দ্র এই হস্তিনাপুর থেকে নিজেকে বিযুক্ত করে, অনন্ত সাধারণ্যে ভাসমান হলাম। পথই আমার পথ হোক। আমার এই ধনুঃশর, বর্ম-চর্ম, কবচ-এই ক্ষমতাকামুকা মহানগরীর দ্বারে অবস্থাপন করে, আমি চলি পথে। কাল নিরবধি, পৃথ্বী বিপুলা। তীর্থে তীর্থে ছড়িয়ে আছে জ্ঞান আহরণের অনন্ত স্বাধ্যায়াশ্রম। মনকে বলি-মন, জ্ঞানাৎ পরতরং নোহি। জ্ঞানের অন্বেষায় গতিবান হও, সহজ হও, ক্ষুদ্রতা তুচ্ছতা দূর হোক।

তবে ক্ষুদ্রতা তুচ্ছতাকে জয় করা যায়, এমন তো নয়। এইসব নাগরিকপঙ্ক হৃদয়মনের উপর গাঢ় আস্তরণ ছড়িয়ে রেখেছে। অন্তরে জন্মকুণ্ডলীর নিহিত অহংকার আছে। আছে উচিত-অনুচিতের, ন্যায়ান্যায়ের বিচারবোধ। হাতে ক্ষমতা না থাকলেও, তারা তো থাকেই। তাই খেদ, ক্রোধ, অসূয়া ধেয়ে আসে পিছে পিছে, যতক্ষণ প্রজ্ঞা এসে পূর্ণভাবে মনকে নির্বেদে রিক্ত না করে। এ রকমই এক দর্শনে দীক্ষিত আমি। এখন সেই প্রজ্ঞার অন্বেষায় আমার এই প্রব্রজ্যা। অথবা, এই প্রব্রজ্যাই কি আমা হেন মনুষ্যের বিধিলিপি! কিংবা কোন মানুষের বিধিলিপি প্রব্রজ্যা নয়?

বিধিলিপি কিনা জানি না। তবে প্রব্রজ্যা যে আমাকে একটা স্তরে উন্নীত করেছে, এ সত্য আমার প্রতিক্ষণের উপলব্ধি। এখন আমার অবস্থান এই প্রভাস তীর্থে এবং আমার চিত্তের যাবতীয় তরঙ্গভঙ্গগুলো বেশ সংহত। আমার চিত্ত এখন এমন এক নির্বেদে স্থায়ী, যা কোনো রাষ্ট্রদ্রোহ, ভ্রাতৃকলহ, বা একান্ত নিজস্ব শারীরমানস বিক্ষেপ থেকেও আমাকে অনেকটাই নিরুদ্বিগ্ন রেখেছে। এখন আমি সম্পূর্ণ পক্ষপাতশূন্য নিরাসক্ত, নৈর্ব্যক্তিক। এখন আমি তাবৎ ঘটনাসমূহের সামুদায়িক তাৎপর্য নিয়ে মতামত দিতে পারি। কৌরবসভায় মহামন্ত্রক হিসেবে যখন কার্যনির্বাহ করেছিলাম, তখন এ ক্ষমতা আমার ছিল না। তখন ক্ষমতাচক্রের আবর্তে, কখনো এ-পক্ষ, কখনো ও-পক্ষ অবলম্বন করতে হয়েছে। রাজশক্তির নিরন্তর চাপের কাছে নিজেকে অহরহ সংকুচিত রাখতে বাধ্য হয়েছি। যা অন্যায়, যা অনৈতিক, তা সম্যক উপলব্ধি করতে পারলেও প্রতিহত করতে পারিনি। জন্মসূত্রে এই পরিবারের একজন হওয়া সত্ত্বেও, এঁরা কোনোদিনই তা মেনে নেননি। আমি দাসীপুত্র। আমি এঁদের অন্নদাস। রাজমন্ত্রকে পরামর্শদাতার চাকুরি করি, আর মাসান্তে কৃপাভিক্ষা পাই গ্রাসাচ্ছাদনের।

দুর্যোধনের ওই কথায়, তাই, আকস্মিকভাবে আহত হলেও, বিস্মিত হইনি। কিন্তু বিস্ময়কর লাগত অগ্রজের ব্যবহার। তিনি নিজ কানে এইসব কাটব্য শুনেও, তাকে কিছুই বললেন না। বললেন না, পুত্র, ইনি বিদুর, কৌরব মহামন্ত্রী। এঁকে অসম্মান কোরো না। ইনি আমার ভ্রাতা, আমার একান্ত সুহৃদ। আমরা একই পিতার পুত্র। এঁর মাতা, এঁর জন্মের পূর্বেই দাসীত্ব থেকে মুক্তা হয়েছিলেন। ইনি সেকারণে দাসীপুত্র নন। না এসব কিছুই সেই অন্ধরাজা বলেননি। পুত্রের ক্ষমতার অহংকার তাঁর অন্তরকেও বোধকরি তখন উত্তপ্ত করেছিল। তিনি সৌজন্যবশতও সামান্যতম অস্বস্তি পর্যন্ত প্রকাশ করলেন না। আমি বুঝলাম এ ব্যাপারে তাঁর কোনো বিকার তো নেই-ই, পরন্তু দুর্যোধনের আদেশে যদি ভৃত্যরা আমাকে নিরস্ত্র করে পুরীর বাইরে নিক্ষেপও করে, তাতেও তিনি কিছুমাত্র আপত্তি করবেন না। ক্ষমতার লোভ এই অন্ধ রাজাকে মানসিকভাবেও যেন অন্ধ করেছে।

আমি কুরুরাজসভার মুখ্যমন্ত্রী। দুর্যোধনের প্রতি আমার ব্যক্তিগত কোনো বিদ্বেষ বা বিরোধ নেই। পরন্তু, আমি তার অনেক গুণই সবিশেষ প্রশংসার দৃষ্টিতে দেখি। তবে ক্ষমতাকামুকেরা যে যে দোষকে আশ্রয় করে ক্ষমতালাভের চেষ্টা করে, সেও সেইসব দোষের অনুশীলনে যত্নশীল। এইসব দোষের অনুশীলন দেশাচার, লোকাচার এবং রাষ্ট্রনীতিতে বহুকালাবধি প্রচলিত। দুর্যোধন একা এ বিষয়ে দায়ী নয়। আমি তার রাজ্যকামুকতায় অস্বাভাবিক কিছু দেখি না। বর্তমান যুগে ক্ষত্রিয় মাত্রেই রাজ্যকামুক। কিন্তু দুর্যোধন রণনীতিতে আদৌ অভিজ্ঞ নয়। উপরন্তু, অস্বাভাবিক দম্ভী, আত্মশ্লাঘাকারী, মন্ত্রীদের পরামর্শে উদাসীন এবং অতিমাত্রায় উদ্ধত। বয়োবৃদ্ধগণকে সে সন্দেহকুটিল দৃষ্টিতে দেখে এবং তাঁদের সবাইকেই পাণ্ডবদের প্রতি পক্ষপাতী বলে মনে করে। তাঁদের কারওর প্রতি তার আন্তরিক শ্রদ্ধা নেই। তার ধারণা যুদ্ধই বর্তমান সমস্যা সমাধানের একমাত্র উপায়। আমি নিতান্তই যুদ্ধবিরোধী। যদি পাঁচখানা মাত্র গ্রাম প্রদান করে যুদ্ধ পরিহার করা যায়, তবে কোন মূর্খ ভ্রাতৃ-সংঘর্ষে উৎসাহী হয়? দুর্যোধন বলে, এই পাঁচখানা গ্রামের সাহায্যেই পাণ্ডবরা একদিন গোটা রাজত্ব দখল করে বসবে।

এ সম্ভাবনা যে একেবারে নেই তা নয়। পাণ্ডবেরাও নিতান্ত কম ক্ষমতাকামুক বা রাজ্যলোভী নয়। তবে মিত্রভাবে থাকলে, সবাই সুবুদ্ধিপরায়ণ হলেও, এ সম্ভাবনাকে অতিক্রম করা দুঃসাধ্য নয়। যাদবরা যে রাষ্ট্রজোট গঠন করে পরস্পর মিত্রভাবে আছেন, সমৃদ্ধিলাভ করেছেন, সেটিও এ বিষয়ে একটি চমৎকার দৃষ্টান্ত। তাঁদের মধ্যে যে কলহ বিসংবাদ নেই তা নয়, কিন্তু তা নিতান্তই পারিবারিক ক্ষুদ্র কলহ। অচ্যুতকৃষ্ণ নিজে প্রায়শই গোষ্ঠী সম্মেলন আহ্বান করে, সেইসব অসূয়া, উষ্মার কারণগুলিকে বিনষ্ট করে দেন শুধুমাত্র তাঁর সুকৌশলী বাগ্মিতার সাহায্যে। তিনি নিজে যাদব গোষ্ঠীগুলির প্রধান রাষ্ট্রপুরুষের কার্য সম্পাদন করেও কখনো ক্ষমতা বা স্বার্থের মোহে পা দেন না,-এরকমই আমার ধারণা। আমি খুবই তীক্ষ্ণ পর্যবেক্ষণে যাদবদের শাসনতন্ত্র বিষয়ে অনুসন্ধান করেছি। আমার বিশ্বাস যতদিন যাদবরা অচ্যুতের এই নিঃস্বার্থ নেতৃত্বে আস্থাশীল থাকবে, ততদিন তাদের বিনাশ নেই।

কুরুসভায় বিভিন্ন সময়ে অগ্রজকে, দুর্যোধন এবং তার অনুগামীদের আমি এই পন্থা অনুসরণ করতে পরামর্শ দিয়েছি। কিন্তু তারা তাতে কখনোই কর্ণপাত করেনি।

যেদিন প্রাসাদ পরিত্যাগ করতে বাধ্য হলাম, সেদিনও একথা বলেছিলাম। কিন্তু তার ফল হল এই যে দুর্যোধন এবং তার অনুচরেরা সমবেতভাবে আমাকে অত্যন্ত কুৎসিত ভাষায় আক্রমণ করল। আমাকে বলা হল, দাসীপুত্র, অন্নদাস, জারজ।

আমি কোনোদিনই অগ্রজকে, তাঁর অপ্রিয় কোনো বাক্য বলিনি। বললেও, সুযুক্তি এবং আভাসে ইঙ্গিতেই তা বলেছি। যুদ্ধোদ্যোগ যখন চূড়ান্ত, কেউই যখন আর শান্তির বিষয়ে চিন্তামাত্রও করছে না, তখন শেষবারের মতো অগ্রজকে বলেছিলাম, মহারাজ আপনি যাকে পুত্রবোধে পোষণ করেছেন, সে মূর্তিমান দোষস্বরূপ। এই কুলরক্ষা যদি আপনার কাম্য হয়, অচিরে এই অমঙ্গলকে পরিত্যাগ করুন। একথায় অগ্রজ শুধু বিরক্তিই প্রকাশ করলেন আর দুর্যোধন করল চূড়ান্ত অপমান।

আমি যে দাসীপুত্র একথা হস্তিনাপুরের সবাই জানে। আমার মাতা একসময় দাসী ছিলেন। গতাসু মহারাজ বিচিত্রবীর্যের পট্টমহারানির এক দাসী ছিলেন তিনি। আমার জন্মদাতা পিতা কৃষ্ণদ্বৈপায়ন, যিনি বাদরায়ণি নামেও খ্যাত। কিন্তু যেহেতু আমার মাতা একসময় দাসী ছিলেন, তাই আমি চিরকালের জন্যই দাসীপুত্রই রয়ে গেলাম। সুতরাং এই পরিবারে এর চেয়ে অধিক সম্মান আমার আর কিছু হতে পারে না। তবে এ বিষয়ে আমার অনেক কিছুই বলার আছে।

আজ এই বিজন প্রবাসে বসে আমি সেইসব স্মৃতিচারণ করছি। বিগত দিনগুলির সব চিত্র আমার সামনে প্রতিভাত হচ্ছে। এই পবিত্র প্রভাস তীর্থে এখন আমার অবস্থান। হস্তিনাপুর থেকে নিষ্ক্রান্ত হওয়ার পর বহু তীর্থ, জনপথ পর্যটন করে এখানে এসে আশ্রয় নিয়েছি। আমি এখন বীতরাগভয়ক্রোঃধ। প্রব্রজ্যা এই সম্পদ আমায় দিয়েছে।

জৈবিক অনুভূতির স্তর থেকে মানসিক চিন্তনের স্তরে পৌঁছোনো অবধি আমি জ্ঞানপথকেই সারাৎসার জেনেছি। ক্ষমতা, কুশলীর দক্ষতা, অকস্মাৎ সুযোগের উপযোগিতা এই সমস্ত কিছুকে আমি তুচ্ছ করতে শিখেছি। তপশ্চর্যায় যে জ্ঞান আহৃত হয় তাই-ই আমার একমাত্র অবলম্বন। এই তপস্যালব্ধ জ্ঞান থেকেই একসময় প্রজ্ঞার জন্ম হয়, এ আমার উপলব্ধ সত্য। কথায় বা শব্দে জানলেই জানা পূর্ণ হয় না। দর্শন, স্পর্শন, চিন্তন, গ্রহণ ইত্যাদির মাধ্যমে অভিজ্ঞতার জন্ম হয়। সেই অভিজ্ঞা যখন মজ্জায়, রক্তে জারিত হয়ে হৃৎকন্দরে সংস্থাপিত হয় তখনই তা প্রজ্ঞায় উত্তীর্ণ হতে পারে বলে আমার বিশ্বাস। উপনিষদ একেই বলেছেন, ভূমানন্দ। এ বিষয়ে কৃষ্ণদ্বৈপায়ন আমার গুরু। আমার প্রজ্ঞা লাভ হয়েছে,-এরকম একটি বিশ্বাসে সম্প্রতি আমি উপনীত হয়েছি।

অবশ্য আমি এখন যে স্মৃতিচারণা তথা বিশ্লেষণে বসেছি, সেখানে এই প্রজ্ঞা বা আমার দীর্ঘ তপস্যালব্ধ জ্ঞানের বিশেষ কোনো ভূমিকা নেই। এই জ্ঞান বা প্রজ্ঞার ভূমিকা ব্যক্তির জীবনে এইটুকুই যে এর দ্বারা সে নিজস্ব বিচারবুদ্ধিকে স্বচ্ছ এবং মুক্ত রাখতে পারে। জ্ঞান প্রজ্ঞায় উপনীত হলে মানুষের আত্মাভিমান লুপ্ত হয়, ফলে সত্যের প্রকৃত স্বরূপ তার কাছে প্রতিভাত হয়। সে কারণে প্রজ্ঞাই প্রাপ্তব্য, শুধুমাত্র জ্ঞান নয়। জ্ঞানকে সব মানুষ সমান সত্যে ব্যবহার করে না। সব জ্ঞানই মানবিকতার তপস্যায় ব্যবহৃত হয় না। প্রজ্ঞার স্বাভাবিক গতি মানবিকতার দিকে, তপশ্চরণের পথ ধরে।

সব জ্ঞানই যদি মানবিকতার তপস্যাকাঙ্খী হত, তবে দুর্যোধন আমাকে দাসীপুত্র, জারজ এইসব অভিধায় অভিহিত করতে পারত কি? অথচ, ভিন্নতর পরিবেশে, আমার অগ্রজ ধৃতরাষ্ট্র বা তাঁর পুত্র দুর্যোধন ভিন্নতরভাবের ব্যাপারী। সেখানে কিন্তু দুর্যোধনের জ্ঞানের এক অসামান্য মানবিক পরিচয় পেয়েছিলাম। সেই সব কথাই আজ বিজন তীর্থবাসে বসে মনে পড়ছে আমার। মনে পড়ছে আরও অনেক কথা এবং ঘটনা। দিন দিন মানুষ কীভাবে নিজস্ব প্রকৃতিজ স্বাধীন সত্তা এবং শুদ্ধতাবোধ হারিয়ে, আরোপিত বিধির দাসত্ব করে মানবিক গুণ থেকে নির্বাসিত হচ্ছে, আজ এই নির্জন রোমন্থনে আমি তা সম্যক উপলব্ধি করেছি। সামনে রয়েছে স-লেখনী মসীভাণ্ড। পিতা দ্বৈপায়নের আদেশে আমার তাবৎ রোমন্থন লিপিবদ্ধ করে নৈমিষারণ্যের আশ্রমে তা প্রেরণ করতে হবে। পিতা আরও বহুজনকে একার্যে নিয়োগ করেছেন। মহাযুদ্ধ শেষ হয়েছে এমত শুনেছি। যুদ্ধ শুরুর আগেই আমি প্রব্রজ্যা নিয়েছিলাম। তাই পিতা সূতপুত্র সঞ্জয়কে আজ্ঞা করেছেন যুদ্ধসংক্রান্ত দৈনিক লিপিকা প্রস্তুত করতে। আরও কত পুত্র এবং শিষ্যকে তিনি এ কাজে নিয়োজিত করেছেন, তার কি সীমাসংখ্যা আছে? তিনি বলেছেন, শুভ, অশুভ, ভালো-মন্দের অথবা ন্যায়-অন্যায়ের বিচারসহ যাবতীয় ঘটনার পুঙ্খ পুঙ্খ বিবরণ লিপিবদ্ধ করতে হবে। পিতার অভীপ্সা, এই সম্মিলিত ঘটনাপুঞ্জকে অবলম্বন করে তিনি ভরতবংশ তথা এই মহাযুদ্ধের উপর একটি বৃহৎ ইতিহাস সাহিত্য রচনা করেন।

পিতার অভীষ্ট কর্মে, এই লেখনীকে নিয়োগ করার পূর্বে, তাই তাঁরই বন্দনা গান করি-

ওঁ নমো স্তুতে ব্যাস বিশালবুদ্ধে

ফুল্লারবিন্দায়ত-পদ্মনেত্র

যেন ত্বয়া ভারত-তৈলপূর্ণঃ

প্রজ্জ্বলিঃত জ্ঞানসমঃয় প্রদীপ।।-গীতা মঙ্গলাচরণ

‘জারজ’ কথাটা অধুনা খুব শোনা যাচ্ছে। আমার কাছে এখনও এর কোনো আত্যন্তিক অর্থ প্রকট হয় না। সম্ভবত জ্যেষ্ঠতাত ভীষ্ম বা অগ্রজও এই শব্দটির প্রকৃত অর্থ উপলব্ধি করেন না। ‘জার’ শব্দে আজকাল অর্থ করা হয় পতি ব্যতীত অন্য কোনো রমণকারী পুরুষকে। তাকে উপপতিও বলা যেতে পারে। পুরুষের যেমন উপপত্নী থাকে, নারীরও সেইমতো কেউ থাকলে তবে তাকে উপপতিই বলতে হবে। সমাজে পুরুষের ক্ষেত্রে উপপত্নী কিছু নিন্দার বিষয় নয়। একাধিক পত্নী তো নয়ই। কুরুকুলের প্রত্যেকেরই একাধিক পত্নী তথা উপপত্নী আছে। উপপত্নী বিবাহিতা নয়। উপপতিও বিবাহসূত্রে আবদ্ধ থাকে না। কিন্তু উপপতি বা জার কোনো নারীর গোপন নর্মসহচর হয়ে থাকে। তার প্রকাশ্যতা লজ্জা এবং নিন্দার বিষয় বলে অধুনা সমাজে এই শব্দ দুটি ‘জার’ কর্তৃক জাত যে, অর্থাৎ ‘জারজ’ শব্দটি নিয়ে খুব আলোড়ন। এগুলো এখন প্রায় গালিগালাজ অথবা কুৎসিত কথা হিসেবেই ব্যবহৃত হচ্ছে।

কিন্তু নিয়োগপ্রথায় উৎপাদিত পুত্র যদি জারজ না হয়, তবে সকামা পুত্রাকাঙ্খিণী অধবা যুবতীর সন্তান কেন জারজ হবে, এ তত্ত্ব আমি বুঝতে অক্ষম। লোকপরম্পরাগত লব্ধজ্ঞানে এর তো কোনো সূত্র নেই। কৃষ্ণদ্বৈপায়ন স্বয়ং এক কুমারী ধীবরযুবতীর গর্ভজাত, পিতা পরাশর। পরাশর, কুমারী কাণ্ডারিণীর প্রতি কামার্ত হলে দ্বৈপায়নের জন্ম। এই কাণ্ডারিণী সত্যবতী পরবর্তীকালে মহারাজ শান্তনুর পট্টমহিষী হিসাবে হস্তিনাপুরে আসেন। মহারাজ পাণ্ডুর লোকান্তরপ্রাপ্তির পরও বেশ কিছুকাল এই মহাজননী হস্তিনাপুরের কাণ্ডারিণীই যেন ছিলেন। তিনি হস্তিনাপুরের রাজ্ঞী হওয়া সত্ত্বেও তাঁর পিতৃকুলের মাতৃতান্ত্রিক প্রবণতা পরিত্যাগ করেননি। তাঁরই সূত্রে হস্তিনাপুরের আর্য রাজরক্তে অনার্য রক্তের স্রোত মেশে। এ যেন তাঁর আজীবনের এক দৃঢ় প্রতিজ্ঞা ছিল। ঘটনা পরম্পরায় তেমনই বোধ হয়।

এই হস্তিনাপুর, যা এখন কৌরবজনদের ভূমি বলে খ্যাত, তা তো একদা ধীবরদেরই ভূমি ছিল। মহারাজ কুরু কোথা থেকে এসে তাঁর কৃষিবিদ্যার অনুশীলন করে এই কুরুজাঙ্গালের পত্তন করেন। তার আগে এ স্থান ছিল ধীবরদের মৎস্যশিকারের কেন্দ্র। তারা কৃষিজীবী ছিল না। যমুনা তাদের আহার্য সঞ্চিত রেখেছিল তার বক্ষে। ক্রমশ মহারাজ হস্তি ‘হস্তিনাপুর’ নগরের পত্তন করলে, ধীবরদের অধিকার খর্ব হতে থাকে। মহাজননী সত্যবতীর পিতা দাসরাজের অভিজ্ঞতায় নিশ্চয় এ সত্য ছিল। নচেৎ শান্তনুর মতো সুপাত্রে কন্যাদান করার প্রাক্কালে কি অত শর্তের আদৌ প্রয়োজন ছিল?

আমার বোধ হয়, মহারাজ শান্তনু যখন সত্যবতীকে বিবাহ করতে চাইলেন এবং আমার জ্যেষ্ঠতাত দেবব্রত যখন তাঁর সেই ভূ-বিখ্যাত প্রতিজ্ঞা করে ভীষ্ম হলেন, তখনও কুরুবংশ এ স্থানে তত শক্তিশালী হয়নি, যেমন এখন। যদি হত তবে দেবব্রতের ভীষ্ম হবার প্রয়োজন হত না। মহাজননী সত্যবতীর পিতা দাসরাজ তখন নিঃসন্দেহে যথেষ্ট ক্ষমতার অধিকারী। নচেৎ দেবব্রত বাধ্য হতেন না ওই রকম অসম্ভব প্রতিজ্ঞা করে ভীষ্ম হিসাবে বিখ্যাত হতে। হস্তিনাপুরের ইতিহাসে, কুরুবংশীয়দের এমন জিতেন্দ্রিয় ব্রহ্মচারী হওয়ার আদৌ কোনো দৃষ্টান্ত আমার জানা নেই। এই ঘটনার পিছনে যে রাজনৈতিক কারণটি ছিল, তা আমার দৃষ্টি এড়ায়নি।

যে প্রথা অনার্যসমাজে সহজ স্বাভাবিক ছিল, তাকেই আর্যরা নিজস্ব সমাজে নিয়োগপ্রথা হিসাবে গ্রহণ করেছে। এখন তো সমাজ ক্রমশই মিশ্র হচ্ছে। অবশ্য আর্যদের সমাজেও নারীরা পুরাকালে এরকমই যৌন স্বাধীনতা ভোগ করত। কিন্তু ক্রমশই তা লোপ পেয়েছে। নিয়োগপ্রথার ব্যাপারটিকেও তো আজকাল সামাজিকভাবে গোপনই রাখার চেষ্টা করা হয়।

মহাজননী কুরুকুলে এই নিয়োগপ্রথা প্রবর্তন করেছিলেন। তিনি নিয়মিতই তাঁর কানীন পুত্র কৃষ্ণদ্বৈপায়নের সঙ্গে সংযোগ রাখতেন। জ্যেষ্ঠতাত ভীষ্ম আর্যসন্তান এবং অসাধারণ শক্তিমান বলে খ্যাত। মহারাজ গতাসু হলে চিত্রাঙ্গদ এবং বিচিত্রবীর্যের রাজত্বকালে অবশ্যই তিনি প্রভূত রাজনৈতিক ক্ষমতার অধিকারী ছিলেন। কিন্তু মহাজননীকে অতিক্রম করা কোনোদিনই তাঁর পক্ষে সম্ভব হয়নি। সত্যবতী ধীবর কন্যা, অনার্য সংস্কৃতিতে মানুষ। তাঁর পিতার সমাজে নারীর যৌন অধিকার এবং স্বাধীনতা এখনও অবাধ। সে সমাজে পুরুষের আধিপত্য আর্য বা মিশ্র সমাজের মতো একচ্ছত্র নয়। সত্যবতী কুরুকুলে বধূ হয়ে আসায় যে অনার্য মিশ্রণের সূত্রপাত, তা কখনো বিবাহের মাধ্যমে, কখনো-বা অন্য প্রয়োজনের তাগিদে আবশ্যিক হয়েছে। দেবব্রত, এই মিশ্রণটিকে অন্তর থেকে মেনে নিতে পারেননি। পিতার ক্ষেত্রে বিরোধিতা করা সম্ভব হয়নি। অবশ্য তা অন্য একটি কারণেও তিনি করতে পারেননি বলে মনে হয়। অপর দুই ভাই-এর মতো তিনিও বোধহয় অক্ষমই ছিলেন। হস্তিনাপুরবাসীরা সবাই জানেন ধীবররাজ তাঁর সঙ্গেই সত্যবতীর বিবাহ দিতে চেয়েছিলেন। সত্যবতী তাঁর চাইতে বয়সে ছোটোই ছিলেন। পূর্বপুরুষ যযাতির মতোই শান্তনু ছিলেন একজন বিকৃতকাম প্রৌঢ় এবং যৌনরোগগ্রস্ত। সম্ভবত তাঁরই কারণে পুত্রদের এরকম অক্ষম হতে হয়েছে এবং দেবব্রতের পূর্ববর্তী সাতটি সন্তানই মৃতাবস্থায় জন্মেছে। কিন্তু সে যাই হোক, ভীষ্ম অসাধারণ বাস্তববাদী। তাই মহাজননীর সঙ্গে কোনোদিনই তিনি আর্যশুদ্ধতা বিষয়ে কোনো বিতণ্ডা তোলেননি। তবে রাজনীতিগত স্বার্থের খাতিরে তিনি যে এর ব্যবহার করেছেন, তার প্রমাণ আমি বহুবারই পেয়েছি। মহাজননীর প্রতি তাঁর ব্যবহারে কোনো ত্রুটি বা অভব্যতা কোনোদিন দেখা যায়নি। তবু বলব, তিনি যে সদাসর্বদা নিজেকে সমদর্শী বলে জাহির করতেন, তা নিতান্তই ভণ্ডামি। তিনি অবশ্যই রক্তের বিশুদ্ধতার বিষয়ে সচেষ্ট আর আকাঙ্খী ছিলেন। সে কথা যথাসময়ে আমি স-উদাহরণ বিবৃত করব।

শান্তনু যখন সত্যবতীকে বিবাহ করেন, তখন তিনি প্রৌঢ়ত্ব অতিক্রম করেছেন এবং সত্যবতী তখন সবেমাত্র বিংশতিয়া যুবতী। মহর্ষি পরাশরের সঙ্গে তাঁর সংসর্গ ঘটেছিল যখন তিনি ষোড়শ বর্ষীয়া। বর্তমান সমাজবিধিতেও অনুমোদন আছে যে কন্যা রজস্বলা হবার পর তিন বছর অপেক্ষা করেও যদি অনূঢ়া থাকে, তবে তার অভীপ্সা মতো পুরুষের সঙ্গে সংসর্গে কোনো অপরাধ নেই। তাই পরাশরের সঙ্গে সহবাসে মহাজননী কিছুই অন্যায় করেননি। কৃষ্ণদ্বৈপায়ন সেই সহবাসের সুফল।

আমি আমার অভিজ্ঞতায় জেনেছি, কোনো যুবতী যদি একবার যৌন অভিজ্ঞতা লাভ করে এবং তারপর যদি তার স্বাভাবিক অভিগমনের সুযোগ না ঘটে, তবে পুরুষ মাত্রেই একসময় তার কাম্য হতে পারে। বয়স সেখানে কোনো সমস্যা নয়। সত্যবতীর ক্ষেত্রেও তাই ঘটেছিল। তবে সেখানে আর একটি কথা আছে, রুচি। পরাশর মহর্ষি বশিষ্ঠের পৌত্র, শক্ত্রির পুত্র। তাঁরা সবাই আর্য। সর্বশাস্ত্রে সুপণ্ডিত, সুদর্শন। পরাশরকে নির্বাচন তাঁর পক্ষে আদৌ রুচিহীনতা নয়। শান্তনুর ক্ষেত্রেও একই অভিমত। এক্ষেত্রে বয়স একটা ব্যাপার ছিল এবং দেবব্রতও যে তাঁর কাঙ্খিত পুরুষ ছিলেন না এমত ভাবারও কোনো কারণ নেই। কিন্তু দেবব্রত কোনো এক অজ্ঞাত কারণে ভীষ্ম হলেন। এক্ষেত্রে পিতৃভক্তি ইত্যাদি বিষয়ে হস্তিনাপুরের ভাট ব্রাহ্মণেরা যাই বলুন, বিষয়টি আমার কাছে কোনোদিনই স্বাভাবিক বা যুক্তিগ্রাহ্য মনে হয়নি। আর্যাবর্তে তখন আর্য বা অন্যান্য জাতীয়া নারীর কিছু অপ্রতুলতাও ছিল না কিংবা শান্তনুও এমন কিছু একপত্নী-প্রাণ স্বামী ছিলেন না। একটি নারী সংগ্রহ করে পিতার কামনিবৃত্তিকরণ কী এমন অসম্ভব কার্য ছিল দেবব্রতের পক্ষে। এমন তো এতদ্দেশে নিত্যই ঘটছে। সেক্ষেত্রে শান্তনুরও কিছু আপত্তি হত বলে তো আমার মনে হয় না। এইসব কারণেই আমার ধারণা সত্যবতীর সঙ্গে বিবাহ ব্যাপারটির মধ্যে কিছু রাজনীতিগত এবং দেবব্রতের ব্যক্তিগত কারণ আছে। সে কারণ প্রলম্বিত হল পরবর্তী প্রজন্মেও। মহাজননী ভীষ্মকেই প্রথমে নিয়োগ করতে চেয়েছিলেন কনিষ্ঠ ভ্রাতার ক্ষেত্রে। এবং এই বিধিটিই কুলাচার অনুযায়ী সংগত ছিল। কনিষ্ঠ ভ্রাতার ক্ষেত্রদ্বয় কুলেরই ক্ষেত্র এবং ভীষ্মও স্বয়ং সেই কুলের পুরুষ।

আমার এরকম বোধ হওয়ার কারণ এই যে বাল্যে ধাত্রীদের কাছে শুনেছি আমাদের কুলপিতা মহারাজ বিচিত্রবীর্যের মহিষী অম্বিকা এবং কৌশল্যা বা অম্বালিকা পুত্রোৎকর্ষণকালে কুরুকুল জাত পুরুষদের রূপ চিন্তা করেছিলেন। তাঁরা বোধকরি জানতেন না যে-পুরুষটির রূপ রমণকালে তাঁদের চিত্ত আলোড়িত করছিল, তিনি এক অক্ষম পুঙ্গব। আমি এক্ষেত্রে জ্যেষ্ঠতাত ভীষ্মের কথাই বলছি। সেকথা পরে আরও বলব।

মহাজননী যে এতৎসত্ত্বেও শান্তনুকেই বর হিসাবে গ্রহণ করলেন, তা শুধুমাত্র দাসরাজের বা কুমার দেবব্রতের অভীপ্সাই নয়। হস্তিনাপুরের পট্টমহাদেবীর পদ লাভ করা কিছু কম প্রলোভন বা সুযোগের ব্যাপার ছিল না। সুযোগ এ জন্যে বলছি যে, মহাজননীর একটি স্বকীয় চারিত্রিক বিশিষ্টতা ছিল। তিনি আর্যরক্তের সঙ্গে অনার্য রক্তের মিশ্রণের পক্ষপাতী ছিলেন। পক্ষপাতী ছিলেন একারণে যে আর্যদের অগ্রগতি এবং ভূমিদখল যখন শক্তির সাহায্যে ঠেকানো যাবে না, তখন রক্তে অন্তত নিজস্ব অধিকার বজায় থাকুক। মহাজননী এক অসামান্যা মানবী ছিলেন। তাঁর দূরদৃষ্টির তুলনা হয় না।

মহাজননীর এই অভীপ্সার সঙ্গে যুক্ত হয়েছিল ধীবররাজের কূটনীতি। ধীবররাজ, আর্যরাজাদের, প্রধানত হস্তিনাপুর নরেশদের বিষয়ে যথেষ্ট অবহিত ছিলেন। আর্যদের ক্রমশ বিবর্ধন এবং অনার্যদের অরণ্যাশ্রয়ী হওয়া তাঁর দৃষ্টি এড়ায়নি। অনার্যরা তাদের জনপদ, নগর এবং গ্রামগুলো ক্রমশ হারাচ্ছিল। সেখানে আর্যরা এসে বসতি স্থাপন করছিল। তাই ধীবররাজও তাঁর কন্যার মতো অনার্য প্রতিপত্তি এবং শক্তির অধিকার কোনো-না-কোনোভাবে স্থায়ী রাখতে দৃঢ়চিত্ত হয়েছিলেন। এ জন্যই তিনি সত্যবতীর সঙ্গে শান্তনুর বিবাহে মোক্ষম দুটি শর্ত আরোপ করেছিলেন। এক, সত্যবতীর গর্ভজাত সন্তানকে রাজপদ দিতে হবে এবং দুই, দেবব্রত বিবাহ করতে পারবেন না। কী অসাধারণ কূটনীতি। আমি এই হস্তিনাপুর রাজবংশের মহামন্ত্রী বিদুর, ধীবররাজের এই কূটনীতিকে, আমিও প্রশংসা না করে পারি না।

বিবাহ বা যৌন সম্পর্ককে রাজনৈতিক প্রভাব বিস্তারের অস্ত্র হিসেবে ব্যবহার, আমার অভিজ্ঞতায় এই প্রথম। আমার পিতা দ্বৈপায়নও যে মিশ্র প্রজননের এত সুখ্যাতি আমার কাছে করতেন, তার কারণও যে ক্ষমতাবিস্তারের সূক্ষ্ম রাজনীতি, তা আমার কাছে এই দৃষ্টান্তে সম্যক প্রতিভাত হল। পরবর্তীকালে কুরুকুলে এর ব্যাপক প্রয়োগ দেখেছি। শুধু কুরুকুল নয়, এই তথাকথিত ক্ষত্রিয়দের ক্ষেত্রে গোটা আর্যাবর্তেই বিবাহ তথা যৌন সম্পর্ক রাজনৈতিক ক্ষমতা বিস্তারের প্রয়োজনেই সংঘটিত হয় এমত দেখেছি।

আর্য সমাজে, ক্ষত্রিয় জাতির মধ্যে প্রধানত ভ্রাতা-ভগিনীর পারস্পরিক সম্পর্ক, ভগিনীর বিবাহোত্তরকালে তেমন দেখা যায় না। কিন্তু ভগিনীপতি যদি ক্ষমতাশালী নৃপতি হন তবে তাঁর সঙ্গে যথেষ্ট হৃদ্যতা দেখা যায়। এঁদের সব কিছুই নির্ধারিত হয় ক্ষমতা আর সম্পদ আহরণের মাপকাঠিতে। কিন্তু সাধারণ প্রকৃতিপুঞ্জের মধ্যে দেখেছি, ভ্রাতা-ভগিনী বা অন্যান্য সম্পর্কগুলোর মধ্যে প্রাথমিক যে ব্যাপারটা থাকে তা স্নেহ ভালোবাসার। তাদের মধ্যে ঝগড়া হয়, বিবাদ হয়, মারামারি কাটাকাটিও যে কখনো হয় না এমন নয়। তবু সর্বোপরি থাকে একটা বন্ধন, সেটা ভালোবাসার। ক্ষত্রিয় নামধারী, বিশেষত, রাজন্যসমাজে তা আমি কদাপি দেখিনি। এমনকী যৌনসম্ভোগের ক্ষেত্রে ক্ষমতা, প্রয়োজন বা রাজনৈতিক স্বার্থ ছাড়া অন্য কোনো সম্পর্ক দেখিনি। কোনো রাজা বা রাজকুমার যদি গণবনিতার নিকটেও যান, তার পিছনে থাকে কোনো নির্দিষ্ট একটা অভিসন্ধি।

আবার এও লক্ষ করেছি, যৌন সম্পর্ক বিবাহ-বন্ধনের বাধ্যবাধকতার মধ্যে যেমন পরিণতি লাভ করছে, এই সব রাজনৈতিক সম্পর্ক স্থাপনের ক্ষেত্রে বিষয়টা ততই সুবিধেজনক হচ্ছে। আবার বিবাহ-বন্ধনের আনুষ্ঠানিক জটিলতা যত বৃদ্ধি পাচ্ছে, ততই যেন সন্তানের পরিচয়ের বৈধতা অবৈধতা নিয়ে সামাজিক কোলাহল বাড়ছে। ‘জারজ’ কথাটি এভাবেই জন্ম নিয়েছে। আজকাল আনুষ্ঠানিক বিবাহ বহির্ভূত সন্তানমাত্রেই জারজ। আমার কৈশোরকাল পর্যন্ত এই শব্দটি, আমার সম্পর্কে কেউ ব্যবহার করেনি। এখন কারণে, অকারণে, আমায় এ কথাটি শুনতে হচ্ছে।

কিন্তু দুর্যোধনের যে আচরণটি আমাকে বিস্মিত করল, তা হচ্ছে তার বিচারের স্ব-বিরোধ। এরকম স্ব-বিরোধ অবশ্য হস্তিনাপুরের অভিভাবকবৃন্দের মধ্যে তথা সমগ্র ব্রাহ্মণ এবং ক্ষত্রিয়দের মধ্যে অহরহই দেখা যায়। আচার্য দ্রোণের অস্ত্র শিক্ষাদান সমাপন হলে যখন রাজকুমারদের কুশলতা পরীক্ষার আয়োজন হয়, তখন একটি ঘটনায় এই দুর্যোধনের ব্যবহার আমাকে চমৎকৃত করেছিল। অত্যন্ত সুরুচিসম্পন্ন বোধ হয়েছিল তার বাগ্মিতা এবং সিদ্ধান্ত। রঙ্গস্থলে বাহ্বাস্ফোটকারী প্রবেশোন্মুখ কর্ণ যখন অর্জুনকে স্পর্ধা জানাল, তখন তার কুলশীল নিয়ে একটি সমস্যার সৃষ্টি হয়। কর্ণ সম্পর্কে, জ্যেষ্ঠতাত এবং আমি, দুজনেই অবহিত ছিলাম। কুন্তীও আমাকে সব কথাই বলেছিলেন। পাণ্ডু স্বয়ংবর সভায়, তাঁর বরমাল্য পেলে, ভীষ্ম গূঢ় পুরুষের মাধ্যমে কুন্তী বিষয়ে আদ্যন্ত সংবাদ জেনেছিলেন। এ নিয়ে তাঁর সঙ্গে আমার আলোচনাও হয়েছে তখন। সেই আলোচনার প্রাক্কালেই বুঝেছিলাম ভীষ্ম রক্তের বিশুদ্ধতার বিষয়ে আকাঙ্খী। তিনি বলেছিলেন, বিদুর, কুন্তী যাদবকন্যা। তাঁর জন্মদাতা পিতাও যাদব এবং পালক পিতা কুন্তীভোজও। রক্তের দিক থেকে যাদবরা বড়ো বেশি মিশ্র, আর্য নন। যদিও ক্ষমতার দিক থেকে তাঁরা খুবই শক্তিশালী, তবু হস্তিনাপুরের পট্টমহাদেবী আর্যক্ষত্রিয়া হলেই ভালো হত। সত্যবতীর পর, আর কোনো অনার্য বা মিশ্র জাতীয়া বধূ কুরুকুলে আসুক, এ তাঁর অভিরুচি ছিল না। সত্যবতী এবং দ্বৈপায়নের মাধ্যমে কুরুকুলে ক্রমশ অনার্য তথা মিশ্ররক্তের প্রাদুর্ভাব বৃদ্ধি পাচ্ছিল। জ্যেষ্ঠতাত বোধহয় চেয়েছিলেন যে ধৃতরাষ্ট্র এবং পাণ্ডু যদি এক পুরুষে ভঙ্গক্ষত্রিয় হন, তবে সেখানেই এই সংকরত্বের ইতি হোক।

এ কারণেই কি তিনি বাহ্লীক ক্ষত্রিয়কন্যা মাদ্রীর সঙ্গে পাণ্ডুর পুনর্বার বিবাহ দিয়েছিলেন? কুন্তীর সঙ্গে পাণ্ডুর বিবাহে তিনি কর্তৃত্ব করতে পারেননি। মাদ্রীকে তিনি নিজে কন্যাপণ দিয়ে নিয়ে এসেছিলেন। এই বিবাহে মদ্ররাজ শল্যের আপত্তি ছিল। মাদ্রীর অগ্রজ শল্যও ক্ষত্রিয় এবং আত্মাভিমানী। পাণ্ডুকে তিনি যথেষ্ট আর্য ক্ষত্রিয় মনে করেননি। তাই এই কন্যাপণ। কুরুবংশের বিক্রমের কথা চিন্তা করেই তিনি এই বিবাহে রাজি হয়েছিলেন। কিন্তু বংশকৌলীন্য রক্ষার খাতিরে পণ গ্রহণ করেছিলেন এবং ভীষ্মকে তা স্বীকারও করতে হয়েছিল। কিন্তু শল্য শেষপর্যন্ত পাণ্ডবদের মেনে নিতে পারেননি। মহাযুদ্ধে তাই তিনি কৌরব সেনাপতি হয়ে নিজের ভাগিনেয়দের বিরুদ্ধে যুদ্ধ করেছিলেন। সে যা হোক, ভীষ্ম কিন্তু এই ব্যাপারেও হেরে গিয়েছিলেন। কুন্তীই পট্টমহাদেবীর সম্মান পেয়েছিলেন। সত্যবতীর পর কুন্তীই সেই অসামান্যা রমণী, যিনি নিজ ক্ষমতা এবং কর্তৃত্বের ব্যাপারে ভীষ্মের মুখাপেক্ষী ছিলেন না। সে প্রসঙ্গ ক্রমশ আলোচনা করব।

কর্ণ সম্পর্কে অন্য কারওরই সবিশেষ জানা ছিল না। সে অধিরথ সারথির পুত্র, এটাই সবাই জানত। সূত বা সারথিপুত্র রথচালনা করবে, ক্ষত্রিয়দের সৈন্যবাহিনীতে নাম লিখিয়ে, তাদের জন্য যুদ্ধ করবে বা আমাদের সঞ্জয়ের মতো রাজবন্দনা, সংবাদ ব্যাখ্যা করবে এটাই নিয়ম। সর্বতোভাবে ক্ষত্রিয়বৃত্তি অবলম্বন করবে, এটা ক্ষত্রিয়দের সহ্যের বাইরে, ব্রাহ্মণদেরও। আগের দিনে এমনটি ছিল না। পিতা কৃষ্ণদ্বৈপায়ন, এ বিষয়ে আমাকে তাবৎ প্রাক্ বিধি নিয়ম জানিয়েছেন। আগেকার দিনে বৃত্তি নির্ধারণ ছিল মানুষের স্বাধিকার। এখন ক্রমশ তা বর্ণভিত্তিক হচ্ছে। এ কারণে সারথি বা সূতপুত্র সারথির কাজই করবে। সে কখনোই রথীর মর্যাদা পাবে না। তবে এখনও এ বিষয়ে ব্যতিক্রম ঘটে থাকে। সে ব্যতিক্রম অবশ্য বর্ণশ্রেষ্ঠ ব্রাহ্মণদের ক্ষেত্রেই বেশি দেখা যায়। পরশুরাম, দ্রোণ, কৃপ বা অশ্বত্থামা, এঁরা ব্রাহ্মণ হয়েও শস্ত্রাচারী। ক্ষত্রিয়রা, প্রয়োজনানুসারে এই নিয়মের ব্যবহার করে থাকেন, অন্যান্য বিষয়ের মতোই। সে প্রয়োজন শাসনক্ষমতা নিজেদের কুক্ষিগত রাখার স্বার্থে। তাঁরা রাজন্য, তাঁরা প্রবল। সুতরাং সামাজিক বিধিনিষেধের কঠোরতা বা শৈথিল্য নিজ প্রয়োজন অনুযায়ীই তাঁরা করবেন। ব্রাহ্মণদের এ ব্যাপারে ক্ষত্রিয়দের সঙ্গে অভিন্ন স্বার্থ। এই দুই বর্ণের মধ্যে একদা ক্ষমতার দ্বন্দ্ব এখন শেষ হয়েছে। তাঁরা নিজেদের মধ্যে তাবৎ ক্ষমতা ভাগাভাগি করে নিয়েছেন। তাঁদের সামাজিক এবং আর্থ-রাজনৈতিক স্বার্থ এখন অভিন্ন।

আচার্য কৃপের আচরণে আর কথায় এটা প্রকাশ পেল সেই রঙ্গস্থলে। তিনি কর্ণকে বললেন, কুন্তীগর্ভসম্ভূত, মহারাজ পাণ্ডুর তৃতীয় পুত্র অর্জুন তোমার সঙ্গে দ্বন্দ্ব-যুদ্ধ করবেন। হে মহাবাহু, তুমি সভাস্থলে জানাও, তোমার মাতা এবং পিতা কে? তোমার কুল কী? কোন রাজবংশই বা তুমি অলংকৃত করে আছ, তাও সবিশেষে বলো। অর্থাৎ রাজবংশোদ্ভূত না হলে, তার সঙ্গে অর্জুনের অস্ত্রক্রীড়া হতে পারে না। কৃপ নিশ্চিতই কর্ণের জন্ম সম্পর্কে অবহিত ছিলেন না। তখন রঙ্গস্থলে অধিরথ সারথির আগমনে বিষয়টির একপ্রকার নিষ্পত্তি হয়। কিন্তু পাণ্ডবগণের মধ্য থেকে কুৎসিত ভাষায় কর্ণকে বিদ্ধ করা হতে থাকে। ভীম নিতান্ত অমার্জিত ভাষায় কর্ণকে শ্লেষ করতে থাকেন।

ওইদিন কর্ণার্জুন দ্বন্দ্ব নিয়ে কুরুসভা স্পষ্টতই দুভাগে বিভক্ত হয়ে গিয়েছিল। দুর্যোধন এবং তার ভাইয়েরা কর্ণকে মর্যাদা দিতে তৎপর। ভীষ্ম, দ্রোণ, কৃপ ইত্যাদিরা সবাই পাণ্ডবপক্ষে। আমি নিতান্ত ধর্মসংকটে পড়েছিলাম সেদিন। দুর্যোধন ভীমের অশিষ্ট আচরণে পাণ্ডবদের জন্মতত্ত্ব নিয়ে প্রকাশ্যেই সরব হয়েছিল সেদিন। আমিও তার বাগ্মিতায় মোহগ্রস্ত হয়েছিলাম। সে কর্ণকে অঙ্গ রাজ্যের রাজা হিসেবে অভিষেক করিয়েছিল, কেননা সেটা তার ক্ষমতা এবং অধিকারের অন্তর্ভুক্ত ছিল। আমার এবং কুন্তীর কাছে সেই ঘটনাটি অসাধারণ প্রীতিপ্রদ বোধ হয়েছিল, যদিও ভিন্ন ভিন্ন কারণে। কুন্তী বিচলিতা হয়েছিলেন কর্ণের প্রতি তাঁর স্বাভাবিক স্নেহাকর্ষণবশত। আমি বর্ণগত লাঞ্ছনা এবং অপমানবশত। দ্বন্দ্ব যখন প্রায় নিশ্চিত তখন এক দাসী এসে আমার কাছে সংবাদ দিল, কুন্তী অসুস্থ এবং আমি যেন একবার অচিরেই অবরোধে যাই। আমি সভা ছেড়ে গেলে ক্রীড়া সাময়িক বন্ধ থাকবেই। ঘটনাটি নিয়ন্ত্রণ করার জন্য আমি এই সুযোগ গ্রহণ করলাম। দ্রোণ এবং ভীষ্মকে জানালাম, বিশেষ প্রয়োজনে আমাকে একটু রাজাবরোধে যেতে হচ্ছে, ক্রীড়া যেন সাময়িক বন্ধ থাকে। অবরোধে গিয়ে কুন্তীকে সুস্থ করলাম। তিনি কাতরভাবে আমাকে জিজ্ঞেস করলেন, ক্ষত্তা, তুমি কি সব ভুলে গিয়েছ? আমি তো তোমার দয়িতা। তুমি কি এই সঙ্কটে শুধু বর্ণধর্মানুসারীই থাকবে?

এই সূত্রে বলে রাখি, আমি পত্নী এবং পুত্রবান। তৎসত্ত্বেও নানাবিধ কারণে কুন্তীর সঙ্গে আমার সম্পর্ক অত্যন্ত গভীর। দেবর হিসেবে আমি তার অধিকারীও বটে। কিন্তু বর্ণগত সমস্যার জন্য তা আমাদের একান্ত গোপন। যা হোক, তাঁকে বললাম, কল্যাণী, ভয় পেও না। আমি থাকতে কোনো অঘটন ঘটবে না। আর যা হোক, আমি কৌরব মহামন্ত্রী তো বটে। আমি ক্ষমতার কেন্দ্রের সন্নিকটেই অবস্থান করি।

ইতোমধ্যে অধিরথ সারথির আগমনে সমস্যা সহজ হল। কিন্তু আমার চিত্ত শান্ত হল না। পাণ্ডবেরা এত নীচ ব্যবহার কেন করবে? ভীমের উক্তি সেদিন আমার সর্বাধিক কুৎসিত বোধ হয়েছিল। দুর্যোধনের বক্তব্য ছিল অসাধারণ যুক্তিপূর্ণ এবং উদার। সে ভীমের শ্লেষোক্তির উত্তরে বলেছিল, কার জন্ম কীরকম, এই নিয়ে প্রশ্ন তোলে মূর্খরা। যাঁরা বীর, তাঁদের প্রভাব নদীসমূহের স্রোতের মতোই দুর্জ্ঞেয়। কোথা থেকে তার উদ্ভব, এ প্রশ্ন অবান্তর। অগ্নি জল থেকে উদ্ভূত হয়ে জগৎ ব্যাপ্ত করে আছেন। অগ্নি, রুদ্র, গঙ্গা এবং কৃত্তিকা, এঁদের পুত্র কার্তিকেয়, দেবসেনাপতি, এবং অসাধারণ পরাক্রমশালী। প্রয়োজনে ক্ষত্রিয়ও ব্রাহ্মণ হয়, আবার ব্রাহ্মণ ক্ষত্রিয় হয়। দ্রোণ, গৌতম, এঁদের জন্ম-কথা স্মরণ কর। সর্বোপরি নিজেরা কীভাবে জন্মেছ, তা কি আমরা জানি না? এরপর ভীম বা অপর পাণ্ডবভ্রাতারা আর কোনো বিতণ্ডা তোলেনি। মহারাজ পাণ্ডু যে অক্ষম ছিলেন, তা কারওরই অগোচর ছিল না। দুর্যোধন সেদিন অসাধারণ বাগ্মিতা দেখিয়েছিল।

আজ বুঝতে পারছি, সে নেহাতই অর্জুনের সমকক্ষ একজন ধনুর্ধারীকে সংগ্রহ করার প্রয়োজনেই ঈদৃশ উদার এবং যুক্তিপূর্ণ বাক্য বলেছিল। নচেৎ আর্য বা অনার্য যাই হোক, যদি রাজবংশে জন্মে তবে তারা তাদের নিজস্ব প্রয়োজনের খাতিরেই সবকিছু করবে। প্রয়োজনের বাইরে নয়।

সেই দুর্যোধন, নচেৎ, কীভাবে আমাকে দাসীপুত্র, জারজ এই সব আখ্যা দেয়? পিতা কৃষ্ণদ্বৈপায়নের পুত্র আমরা তিনজন, ধৃতরাষ্ট্র, পাণ্ডু এবং আমি। প্রথম দুজনের মাতা রাজ্ঞী অম্বিকা এবং কৌশল্যা। আমার মাতা রাজ্ঞী অম্বিকার দাসী, বর্ণে শূদ্রা। সেকারণে, আমি পারশব অর্থাৎ ব্রাহ্মণের ঔরসে শূদ্রার গর্ভে জাত। আমার মাতা আমার জন্মকালে দাসী ছিলেন না। তিনি আমাকে বলেছিলেন, বৎস, কৃষ্ণদ্বৈপায়ন ভিন্ন অন্য কোনো পুরুষকে আমি কোনোদিন আশ্রয় করিনি। তিনি দুই রাজ্ঞীর চাইতে আমাকেই অধিক স্নেহ করতেন। কারণ ঋষি অত্যন্ত ঘোরবর্ণ বিকটদর্শন হওয়ায় এবং তাঁর গাত্রগন্ধের কটুতার জন্য রাজ্ঞীরা তাঁকে সাতিশয় ঘৃণা করতেন। বংশ রক্ষার জন্য, নিতান্ত আদেশপরতন্ত্র হয়েই তাঁরা ঋষির অঙ্কশায়িনী হয়েছিলেন। আমি তাঁদের নিভৃত-আলাপে বলতে শুনেছি যে ঋষির সঙ্গে রমণকালে তাঁরা নাকি ভীষ্ম ইত্যাদি কুরুবীরগণের রূপ চিন্তা করতেন। ঋষিও তা অনুমান করেছেন। তিনি আমাকে বলেছিলেন, কল্যাণী, তুমি অত্যন্ত বুদ্ধিমতী এবং সুশীলা। তুমি অবশ্যই এক পরমপ্রাজ্ঞ, নীতিশীল পুত্রের জননী হবে। আমাকে গর্ভভারে ক্লান্ত দেখে ঋষি মহাজননীকে বলেছিলেন, মাতঃ, আমি আপনার আদেশ পালন করেছি। বিনিময়ে আমারও একটি প্রার্থনা আছে। এই কল্যাণীকে দাসীত্ব থেকে মুক্তি দিতে হবে। আজ থেকে সে স্বতন্ত্রা এবং পৃথক গৃহে স্বেচ্ছাধীন বাস করবে। মহাজননী তাঁর প্রার্থনা পূরণ করেছিলেন। কিন্তু তথাপি আমি দাসীপুত্র।

বস্তুত আমার মহামন্ত্রীত্বও সেই বাদরায়ণির ক্ষমতা-সঞ্জাত। কৌরববংশ এক অর্থে, অথবা প্রকৃত অর্থেও ঋষিরই বংশ। তাছাড়া মহাজননী স্বয়ং তাঁর গর্ভধারিণী। সুতরাং কৌরবসভায় এবং কুলে ঋষির প্রভাব ছিল অপ্রতিহত। সেই প্রভাববলেই আমার কুরুসভায় যেটুকু প্রতিষ্ঠা। আমার স্বকীয় জ্ঞান বা যোগ্যতায় তা অবশ্য অর্জিত হয়নি, অধিকারের তো প্রশ্নই ওঠে না। মহাজননী এবং তাঁর কানীনপুত্র পরাশর-নন্দন দ্বৈপায়নকে অতিক্রম করা জ্যেষ্ঠতাত ভীষ্মের পক্ষেও কোনোদিন সম্ভব হয়নি। আমার বরাবর মনে হয়েছে, মহাজননী যেন তাঁর নিজস্ব কোনো বিশেষ ইচ্ছাকেই অতি সুকৌশলে রূপ দিয়েছেন। আমার উরস পিতা কৃষ্ণদ্বৈপায়নও যেন সেই ইচ্ছার অংশী।

যদিও আমাকে পারশব বলা হয়, কিন্তু বাদরায়ণি তো ব্রাহ্মণ সে অর্থে নন। তিনিও তো আমারই মতো পারশব। আমার জননীও শূদ্রা, তাঁর জননীও শূদ্রা, শুধু শূদ্রাই নন ধীবরকন্যা। আমি পারশব হলেও, ধৃতরাষ্ট্র কিংবা পাণ্ডুকে হতে হয় মূর্ধাভিষিক্ত। কিন্তু সেও, যদি বাদরায়ণি ব্রাহ্মণ হন, তবেই। বাদরায়ণি জন্মসূত্রে পারশব, সংকরবর্ণ এবং আমরা, তাঁর ঔরসজাত তিনজন সংকরস্য সংকর। বস্তুত, মনুর সংহিতায় এ জাতীয় সংকরের কোনো জাতিনাম নির্দিষ্ট নেই। তাই বলছিলাম, জাতি বা বর্ণনির্ণয় ক্ষমতাশালী মানুষেরা তাঁদের প্রয়োজন এবং সুবিধে অনুযায়ী করে থাকেন।

সে সময়, জ্যেষ্ঠতাত ভীষ্ম মহাজননীকে বিচিত্রবীর্যের ক্ষেত্রে ব্রাহ্মণ-নিয়োগের পরামর্শ দিয়েছিলেন, তখন নিয়োগপ্রথায় কুলরক্ষা খুব একটা প্রশংসিত সমাজবিধি ছিল না, ধর্ম অর্থাৎ সমাজবিধি, যুগে যুগে ভিন্নতর হয়ে থাকে। বর্তমান সমাজবিধিতে প্রকাশ্যে নিয়োগপ্রথা অবলম্বন করতে কেউই সাহসী হন না। তাই ধৃতরাষ্ট্র ও পাণ্ডুর জন্মবৃত্তান্ত রাজাবরোধের বাইরে খুব কম মানুষই আনুষ্ঠানিকভাবে জানত। এখন তো নিয়োগপ্রথাই অচল। কিন্তু অচল বলেই কি তা ঘটে না? ঘটে কিন্তু তা নিয়োগপ্রথার নামে নয়। দেবতার ঔরসজাত, এই অভিধাই গ্রহণ করে থাকে বর্তমান নিয়োগ-জাতকেরা। যেমন পাণ্ডবভ্রাতাদের পরিচয় প্রচার করা হয়েছে। আমি নিশ্চিত ভাবেই জানি যে কুন্তীর ক্ষেত্রে নিয়োগীরা সকলেই আমার পিতা কৃষ্ণদ্বৈপায়নের দ্বারা নির্বাচিত এবং তাঁরা সকলেই কিন্তু ব্রাহ্মণ বা ক্ষত্রিয় বর্ণের নন। এক্ষেত্রে বিভিন্ন বর্ণ মিশ্রতা যে ঘটেছে তার সংবাদ সাধারণ্যে আদৌ প্রচারিত নয়।

রাজাবরোধের খবর বাইরের মানুষ খুব কমই জানতে পারে। যুধিষ্ঠির কেন ধর্মপুত্র, আমি বিদুরই বা সাক্ষাৎ ধর্ম কেন, কর্ণ সূর্যসম্ভব কী কারণে, এইসব তত্ত্ব, সবই আমার জানা আছে। সুতরাং নিয়োগপ্রথা আছে, এবং তা থাকবেও বোধকরি অনন্তকাল। শুধু নাম ভিন্ন হবে। আমাদের তিনজনের জন্মকালে নিয়োগের তেমন প্রচলন না থাকলেও একেবারে বন্ধ ছিল না। তাকে তখনও ধর্ম হিসেবেই দেখা হত। কিন্তু কোনো প্রথা যদি ধর্মই হয়, তবে তার প্রকাশ্যতা বাঞ্ছনীয়। কিন্তু ওই যে বললাম, এই প্রথা সামাজিকভাবে আর প্রশংসিত ছিল না, তাই তার গোপনীয়তা শুরু হল। ভীষ্ম জানতেন, এই সময়, এই বিধি সমাজে আলোড়নের সৃষ্টি করবে। তাই বর্ণসংকর হওয়া সত্ত্বেও কৃষ্ণদ্বৈপায়নকে নিয়োগ করার বিষয়ে তাঁর আপত্তি করার উপায় ছিল না। এ ক্ষেত্রে গোপনীয়তা রক্ষা খুবই সহজ ছিল। কারণ আমাদের পিতা শারীরিক ভাবে মাতৃবর্ণের অধিকারী হলেও পিতৃকুলের ‘ধী’ শক্তির আধার বিশেষ।

পরবর্তীকালে পাণ্ডবদের যখন কুলে গ্রহণ করা হল, তখন প্রয়োজন হল কিংবদন্তির। কারণ, সমাজে ধর্মের স্বরূপ বদলে গেছে ততদিনে। এইসব কিংবদন্তির মূলে আছেন, হস্তিনাপুরবাসী ব্রাহ্মণ ঋষিবৃন্দ এবং তাঁদের সহায়ক কুরু পিতৃকুল। স্বয়ং বাদরায়ণিও এর প্রয়োজনীয়তা সমর্থন করেছেন তখন এবং তা তাঁর মাতা সত্যবতীর কূট পরামর্শক্রমেই। এসব কিংবদন্তি তাঁদের সবার স্বার্থেই প্রয়োজন, নচেৎ সাধারণ্যে আভিজাত্য বজায় থাকে না। এটাই আসল কথা। প্রকৃতিপুঞ্জের মধ্যে শাসন-শৃঙ্খলা আর আভিজাত্য বজায় রাখা, ক্ষমতায় থাকতে হলে নিতান্তই প্রয়োজন। রাজা দেবসম্ভূত। দেবসম্ভূতদের কত কীই না ঘটতে পারে। এই হল তাদের বিশ্বাস। তারা সরলরেখায় চলে, তাদের যা খুশি বুঝিয়ে দেওয়া যায়। সুতরাং প্রচার করো, বিদুর ধর্মের অবতার, যুধিষ্ঠির ধর্মপুত্র, ভীম পবনাত্মজ ইত্যাদি। কেন? না, যুধিষ্ঠির প্রকৃতিগতভাবে সত্যব্রত, ভীমের পবনতুল্য গতি। আমি কেন ধর্মের স্বরূপ এবং যুধিষ্ঠির কেন ধর্মপুত্র, একথা বুঝতে সাধারণের হাজার বছর লেগে যাবে। যারা বুঝবে, তারা মুখ খুলতে সাহসী হবে না। এইসব প্রচারে যুগের পর যুগ ধরে কিংবদন্তির পাহাড় জমা হবে। এইভাবে প্রকৃত ঘটনা আর ইতিহাস চাপা পড়ে শুধু কাহিনি আর কিংবদন্তি থাকবে। তারমধ্যে কিছু থাকবে সত্যের আভাস, বেশির ভাগই উপাখ্যান। প্রকৃতিপুঞ্জ সরল বিশ্বাসে কিংবদন্তির পরম্পরাবাহী হবে এবং পৃথিবীতে চন্দ্র বংশ, সূর্য বংশের খ্যাতি প্রতিষ্ঠার জন্য এই চারণেরা অনন্ত উপকথার ধূম্রজাল সৃষ্টি করবে। প্রকৃত ইতিহাস তার নীচে সেই চাপা পড়ে থাকবে।

_____________________

যুধিষ্ঠির যে বিদুরসঞ্জাত, এ বিষয়ে মহাভারত যথেষ্ট ইঙ্গিতবহ। সন্ধিৎসু পাঠক লক্ষ করবেন, আশ্রমবাসিক পর্বে ব্যাস ধৃতরাষ্ট্রকে কীভাবে এই সত্য জ্ঞাত করাচ্ছেন। উদ্ধৃতি : “মহর্ষি মাণ্ডব্য চিরসঞ্চিত তপোবল নষ্ট করিয়া ধর্মকে শাপে অভিভূত করাতেই ঐ মহাত্মার (বিদুরের) জন্ম হয়। আমি পূর্ব্বে ব্রহ্মার আদেশানুসারে বিচিত্রবীর্যের ক্ষেত্রে উঁহাকে উৎপাদন করিয়াছিলাম। ঐ মহামতি তোমার ভ্রাতা। উঁহার অসাধারণ ধ্যান ও মনের ধারণা নিবন্ধন, কবিগণ উঁহাকে ধর্ম বলিয়া কীর্তন করেন। ইনি জ্ঞান, সত্য, শান্তি, অহিংসা দান ও দমগুণ দ্বারা বিখ্যাত হইয়াছেন। ঐ অসাধারণ ধীশক্তিসম্পন্ন মহাত্মা ধর্ম যোগবলে কুরুরাজ যুধিষ্ঠিরকে উৎপাদন করিয়াছেন। অগ্নি, জল, বায়ু, আকাশ ও পৃথিবী যেমন ইহলোক ও পরলোকে বিদ্যমান আছেন, ধর্মও তেমনি উভয়লোকে বিদ্যমান রহিয়াছেন। উনি এই চরাচর বিশ্ব সংসারে ব্যাপ্ত হইয়া অবস্থান করিতেছেন। নিষ্পাপ কলেবর-সিদ্ধগণই উঁহার দর্শন লাভে সমর্থ হয়েন। যিনি ধর্ম তিনিই বিদুর এবং যিনি বিদুর তিনিই যুধিষ্ঠির।”

(কালীপ্রসন্ন সিংহ সম্পাদিত বৈয়াসিকী মহাভারত, আশ্রমবাসিক পর্ব: অষ্টাবিংশতিতম অধ্যায়, তুলিকলম (প্রথম প্রকাশন, ১৯৮৩), পৃ. ১১৫৭।)

পাঠক, ব্যাস বলেছেন, বিচিত্রবীর্যের ক্ষেত্রেই বিদুরকে উৎপাদন করেছেন তিনি। তাহলে অম্বিকা, কৌশল্যা এবং বিদুরজননী ঐ বৈশ্যাদাসী সবাইকে মহারাজ বিচিত্রবীর্যের ক্ষেত্র বলেই ঋষি উল্লেখ করেছেন এবং এই ত্রয়ীর কোনো পৃথক অবস্থান নির্দিষ্ট করছেন না। কিন্তু তথাপি বিদুর দাসীপুত্র।

ধর্মই বর্তমানে আমাদের সমাজের ধারক। ধর্ম বলতে আমরা বুঝি, যা আমাদের ধারণ করে রাখে। সে কারণে ধর্মই আমাদের রাষ্ট্রীয় সংহিতা। এই সংহিতাকে যে অতিক্রম করে সে অধর্মাচারী। এই সংহিতা বৃহস্পতি, শুক্রাচার্য, ভৃগু নারদীয় গোষ্ঠীর ঋষিগণ, পরাশরীয় আচার্যগণ এবং অন্যান্যদের রচনা পরিবর্ধন, পরিমার্জন এবং পরিশোধন করেছেন। এই সংহিতা তাই আমাদের ধর্ম বলে কথিত ছিল এতকাল। কিন্তু এক্ষণে এর পরিধি এক ব্যাপক ব্যাপ্তি লাভ করেছে। এই ধর্ম যে কী আর কী নয়, তা নিয়ে বিতর্ক প্রতি মুহূর্তে চলছে। ধর্মস্য তত্ত্বং নিহিতং গুহায়াম্ । রাষ্ট্রীয় এবং সামাজিকক্ষেত্রে ধর্ম বড়ো বলবান। তার শতমূল বিস্তৃতি, সহস্রমূল সিদ্ধান্ত। বাদরায়ণি ব্যাস সমাজের এই জটিল প্রবাহকে চিন্তনে রেখেই তাঁর ইতিহাস, কাব্য আর সংহিতা রচনা করেছেন। তাঁর রচনা, আমি কিঞ্চিৎ অধ্যয়ন করেছি। তাতে আমার ধারণা হয়েছে যে তিনি যুগের নির্বন্ধগুলিকে তাঁর সংহিতায় উপস্থাপিত করতে প্রয়াসী হয়েছেন। যেমন ভার্যা ও পতির সম্পর্কের বিষয়ে তিনি বিধান দিয়েছেন যে, এই সম্পর্ক অতি সূক্ষ্ম। কিন্তু রতি বিষয়ে তাঁর বিধান এই, যে, রতি স্ত্রী-পুরুষের সাধারণ ধর্ম। কিন্তু শুধুমাত্র রতির জন্য বিবাহকরণ তাঁর অনুজ্ঞা-বহির্ভূত। ব্যক্তি জীবনের বিষয়ে এই অনুজ্ঞা তিনি সাধারণের জন্য বিধান করেন।

রতি স্ত্রী-পুরুষের সাধারণ ধর্ম। এই রতিফল কদাচিৎ নিষ্ফল হয়ে থাকে। পিতা, মানুষের স্বভাবজ প্রবণতাকে ধর্ম আখ্যা দিয়েছেন তাঁর সংহিতায়। কিন্তু এ বিষয়ে অমিতাচারের উদ্দণ্ডপনাকে ধর্ম বলেননি, বলেছেন যুগাচার।

এই মতের সত্যাসত্য বিচারসাপেক্ষ। কিন্তু বাস্তবঘটনা এই যে হস্তিনাপুর তথা গোটা আর্যাবর্তের রাষ্ট্র এবং সমাজপিতারা এই সংহিতাকে ধর্ম জ্ঞান করেন। তাবৎ চাতুর্বর্ণ্য সমাজ এই সংহিতায় বিধৃত। রাষ্ট্রসমূহও তাই এই সংহিতাকে ধর্ম হিসেবে মেনে নিয়েছে। এই সংহিতাকে কেউই অতিক্রম করতে চান না। কিন্তু দেখা যায়, তবুও, বহু ক্ষেত্রেই নানাবিধ সংকটের উদ্ভব হয়। তখন এই সংহিতা সূত্রের কূটাভাষের মাধ্যমে এই সব সংকটমোচনের প্রচেষ্টা করা হয়।

এরকম একটি ধর্মসংকট আমি দেখেছিলাম, কুরুসভায় যেদিন দ্যূতক্রীড়া হয় সেদিন। যুধিষ্ঠির অবশ্য প্রচার করেছেন যে জ্যেষ্ঠতাতের আজ্ঞায়ই তিনি এই ক্রীড়ায় আগ্রহী হয়েছিলেন এবং দ্যূতক্রীড়াটি আদ্যন্ত কপটক্রীড়া ছিল। কিন্তু আমি বিষয়টি সেভাবে বিচার করি না। যুধিষ্ঠির স্বেচ্ছায়ই এই ক্রীড়ায় অংশগ্রহণ করেছিলেন। দ্যূতক্রীড়ার প্রতি তাঁর এক স্বাভাবিক আকর্ষণ ছিল। কিন্তু প্রসঙ্গ তা নয়। প্রসঙ্গ হচ্ছে যাজ্ঞসেনীর প্রতি বর্বরোচিত আচরণ এবং তার প্রতিক্রিয়া।

দ্রৌপদী, রাজসূয় যজ্ঞের সময় দুর্যোধনকে উপহাস করেছিলেন। পাণ্ডবেরা সবাই মানী রাজা দুর্যোধনের বিড়ম্বনায় অশিষ্ট কৌতুক এবং শ্লেষ প্রকাশ করে দুর্যোধনকে উত্যক্ত করলে তাঁর ক্রোধ বর্ধিত হয়েছিল। দ্রৌপদী কর্তৃক ডিম্ব করার স্মৃতি দুর্যোধন কোনোদিন বিস্মৃত হতে পারেনি। তাই দ্যূত-সভায় দ্রৌপদীকে নিয়ে সেদিন চূড়ান্ত বর্বরতার আয়োজন হয়েছিল।

সভায় বলপূর্বক নিগৃহীতা এবং বিধ্বস্তা পাণ্ডবমহিষী সেদিন ভুজঙ্গিণীর মতো ফণা তুলে যেন সমগ্র কুরুপাণ্ডবকেই দংশন করতে উদ্যোগী হয়েছিলেন। রাজসূয়সভায় দুর্যোধনের নিগ্রহের তবু একটা ভদ্র ব্যাখ্যা করা যায়, যে যতই বিরোধ থাকুক সে যাজ্ঞসেনীর দেবর, এবং দেবরকে ডিম্বকরণের অধিকার ভ্রাতৃবধূদের থাকেই। কিন্তু দ্যূতসভায় যাজ্ঞসেনীর যে লাঞ্ছনা, নারীত্বের যে অমর্যাদার অনুষ্ঠান দুর্যোধনেরা করেছিল তার কোনো ভদ্র অজুহাত থাকতে পারে না। সমগ্র কুরুকুলরমণীরাও সেদিন দ্রৌপদীর লাঞ্ছনায় আর্তনাদ এবং প্রতিবাদ করেছিল। কিন্তু হায়! ক্ষত্রিয় রমণীদের প্রতিবাদ কেই-বা শুনবে?

ক্রুদ্ধা, অপমানিতা দ্রৌপদীর প্রশ্নের উত্তর কোনো কুরুবৃদ্ধ বা সভাসদ-সজ্জনেরা দিতে পারেননি। প্রচলিত ধর্মে তাঁর বা কোনো নারীরই বিশেষ কোনো রক্ষাকবচ তাঁরা খুঁজে পাননি। সংহিতায় আজও গবী, ভূমি, নারী সমার্থক। কিন্তু তা প্রাচীন অর্থে নয়। প্রাচীন অর্থে এই ত্রয়ী স্বাধীনা এবং স্বতন্ত্রা, তাই সমার্থক। এখন সবই সম্পত্তি, তাই সম্পত্তির প্রভু সম্পত্তি ভোগ করবেন, তাতে কারও কিছুই বলার নেই। দ্যূতে দুর্যোধন অন্যান্য সম্পত্তির সঙ্গে নারীকেও জয় করেছে। তার অধিকার আছে, তাঁকে নিয়ে যা খুশি করার। এক্ষেত্রে সবাই ধর্মসংকটে। ধর্মতত্ত্ব অর্থাৎ সমাজধর্ম প্রকৃতই গুহায় নিহিত। আমি আর বিকর্ণ ক্ষীণপ্রচেষ্টা করেছিলাম সংহিতার কূটভাষ অবলম্বন করে এই সংকট মোচনের, কিন্তু তা উন্মত্ত ক্ষমতাকামুকদের হৃদয় বা মস্তিষ্ক আদৌ স্পর্শ করল না। ফলত সভায় তখন নির্লজ্জ অত্যাচারীদের স্বেচ্ছাচার চলছে। কুরুবৃদ্ধজন, আচার্য এবং ব্রাহ্মণগণ অধোমুখ এবং নির্বাক। এই নির্বাক থাকার কারণ একেকজনের ক্ষেত্রে একেকরকম। দ্রোণ এবং কৃপ প্রভৃতির ক্ষেত্রে কোনো কথা বলা সংগত নয় বলে তাঁরা নির্বাক। ধৃতরাষ্ট্র অন্ধ। সভাস্থলে কী ঘটছে, তা দেখতে পাচ্ছেন না বলে নির্বাক। তাঁর কাছে যিনি সব দৃশ্যের বর্ণনা দিয়ে থাকেন, যিনি রাজার চক্ষু, সেই সঞ্জয়, স্বাভাবিক লজ্জাবশত অধোমুখ তাই নির্বাক। পিতামহ ভীষ্ম ধর্মসংকটের কারণে নির্বাক। আমরা সবাই নির্বাক এবং অধোমুখ, অধোমুখ যেন তাবৎ চরাচর। ক্ষমতাকামুক সানুচর দুর্যোধন ছাড়া সবাই লজ্জায়, ধর্মসংকটে, ঘটনার বীভৎসতায় অধোমুখ।

এখানেই প্রথম আমি বাদরায়ণির সংহিতার সংকট প্রত্যক্ষ করি। স্ত্রী, ভূমি এবং গবী এই ত্রয়ী সম্পত্তির সবই বীর্যশুল্কা। দুর্যোধন অক্ষক্রীড়ায় বিজয়ী হয়ে, পাণ্ডবদের এই সমুদয় সম্পত্তির প্রভু। এই সিদ্ধান্ত সংহিতা-সম্মত। কিন্তু আশ্চর্যের বিষয় এই, দুর্যোধনাদি দুর্বৃত্তরা পাণ্ডবগণের অপর স্ত্রীদিগের বিষয়ে কোনোরূপ উচ্চবাচ্য করল না, বা তাঁদের সভায় আনয়ন করার জন্য আদেশ করল না। আমি ভাবি, পাঞ্চালদের সঙ্গে কৌরবজনের চিরপোষিত শত্রুতার কারণেই কি পাঞ্চালীকে ধর্ষিতা-প্রায় হতে হল। কই যুধিষ্ঠির তো তাঁর নিজের পত্নীকে পণ রাখলেন না। আশ্চর্য এই ক্ষত্রিয়াচার!

দ্রৌপদী সম্পর্কে কিংবদন্তি এই, তিনি যজ্ঞসম্ভবা। আবার এই আর্যক্ষত্রিয় নামধারীদের সমাজে কোনটা যে যজ্ঞ আর কোনটা জীবাচার বা কুলাচার তার কোনো নির্দিষ্ট ভেদরেখা নেই। এরা ভোজনকেও যজ্ঞ বলে, পশুমাংস দগ্ধ করাকেও যজ্ঞ বলে, অগ্নিতে হবিপ্রদানকেও যজ্ঞ বলে, আবার রতিক্রিয়াকেও বলে যজ্ঞ। আমি ম্লেচ্ছদের শাস্ত্রও অধ্যয়ন করেছি, তারা কিন্তু ভিন্নাচারী। তারা কোনো কিছুকেই যজ্ঞ নামে অভিহিত করে না। তারা রন্ধন, ভোজন, রতিক্রিয়া ইত্যাদি সমুদায় বিষয়কেই ভিন্ন ভিন্ন নামে অভিহিত করে। আমার বিশ্বাস, দ্রৌপদী দ্রুপদের পালিতা কন্যা। যেমন সীতা জনকের। একারণেই তাঁর ক্ষেত্রে পঞ্চস্বামীর বিধান এত সহজে হয়েছে। দ্রুপদের নিজস্ব ঔরসজাত সন্তান, পুত্রকন্যা নির্বিশেষে আরও ছিল। শুধুমাত্র ধৃষ্টদ্যুম্ন এবং দ্রৌপদীই ছিলেন পালিত। তাই দ্রৌপদীর ক্ষেত্রে যা সম্ভব ছিল, পাণ্ডবেরা অন্য পত্নীদের ক্ষেত্রে তা চিন্তাও করতে পারেননি; সেখানে যথেষ্ট অসুবিধার সম্ভাবনা ছিল। কেননা সেইসব পত্নীরা তাঁদের রাজন্য পিতাদের ঔরসজাতা।

আমি সঠিক জানি না, রাজা দ্রুপদ কী করে ধৃষ্টদ্যুম্ন এবং পাঞ্চালীকে লাভ করেছিলেন। অনুমান হয় তো কোনো দানযজ্ঞ। সে যা হোক, সে কারণেই কি দ্রৌপদীকে এত লাঞ্ছনার ভাগী হতে হল! কিন্তু পালিতা কন্যা হলেও দ্রুপদ যাজ্ঞসেনীর অপমান কিছুমাত্র তুচ্ছ করেননি।

কিন্তু যাজ্ঞসেনী অসামান্য। কুরুসভা উত্তাল করে যে প্রশ্নবাণ তিনি নিক্ষেপ করেছেন, তার উত্তর কেউই দিতে পারেননি। শুধু বিকর্ণ একা এই প্রশ্নকে তুলে ধরলেন সভার সামনে। তিনি বললেন, পাঞ্চালী যা বললেন, আপনারা তার জবাব দিন, যদি সুবিচার না করেন তবে আমাদের নরকগতি হবে। কুরুগণের মধ্যে বৃদ্ধতম ভীষ্ম, ধৃতরাষ্ট্র, মহামতি বিদুর, আচার্য দ্রোণ ও কৃপ, এঁরা দ্রৌপদীর প্রশ্নের উত্তর দিচ্ছেন না কেন? যে সকল রাজা এখানে আছেন তাঁরাও বলুন। তখনও সবাই নিরুত্তর বসে থাকলে সদ্যযুবক বিকর্ণ অত্যন্ত ক্রুদ্ধভাবে বলতে লাগলেন, আপনারা কিছু বলুন বা না বলুন, আমি যা ন্যায্য মনে করি তা বলছি। মৃগয়া, মদ্যপান, অক্ষক্রীড়া এবং অধিক স্ত্রীসঙ্গ, এই চারটি রাজাদের ব্যসন। ব্যসনাসক্ত ব্যক্তি ধর্ম থেকে চ্যুত হয়, তার অনুষ্ঠিত ধর্মকে লোকে অকৃতকর্ম বলে মনে করে। যুধিষ্ঠির ব্যসনাসক্ত হয়ে দ্রৌপদীকে পণ রেখেছিলেন। কিন্তু সকল পাণ্ডবই দ্রৌপদীর স্বামী, আর যুধিষ্ঠির নিজে বিজিত হবার পর দ্রৌপদীকে পণ রেখেছিলেন, অতএব দ্রৌপদী বিজিতা হননি।

বস্তুত যাজ্ঞসেনীর প্রশ্নও সভার নিকট এই ছিল। আমিও সভার নিকট এই প্রশ্নই তুলে সংহিতার কূটভাষ তৈরি করেছিলাম যে, যে ব্যক্তি স্বয়ং দাস হিসেবে পরিণত হয়েছে, সে কখনো অন্য ব্যক্তিকে পণ রাখতে পারে না। অবশ্য মস্তিষ্কে তখন এ বিচারও ছিল যে, যাজ্ঞসেনী একজন ব্যক্তি, তাঁর নিজস্ব সত্তার স্বামিত্ব একান্ত তাঁরই। যুধিষ্ঠির বা তাঁর ভ্রাতারা তাঁর বর বটেন, কিন্তু সে কারণে, যাজ্ঞসেনীর ব্যক্তিসত্তার উপর তাঁরা প্রভুত্ব করতে পারেন না। সভাস্থজনের কাছে, যাজ্ঞসেনীও এই মর্মে আবেদন করতে পারতেন। কিন্তু তিনি তা করেননি। কারণ, ধর্ম বা সংহিতায় তার কোনো নির্দেশ নেই। বিবাহপ্রথা সমাজে প্রতিষ্ঠিত হবার পর, এই সব কূটসমস্যার জন্ম হয়েছে। নারীর ক্ষেত্রে তার সমধর্মাচারী বর স্বামী হিসেবে প্রতিষ্ঠা পেয়েছে এবং নারী হয়েছে ব্যক্তিসত্তাহীনা দাসী।

এক্ষেত্রে অনেকে যুধিষ্ঠিরের সত্যবৎসলতার কথা বলে থাকেন। কিন্তু আমার মনে সবসময়ই দুটি প্রশ্ন এ ব্যাপারে জাগরূক ছিল। যুধিষ্ঠিরের সত্যবৎসলতা একাধারে তাঁর নির্বুদ্ধিতা এবং অহংকার কিনা, আর দুর্যোধনের অধিকৃত রাজ্যখণ্ডের প্রতি তাঁর লোভ ছিল কিনা। এর নিশ্চিত উত্তর সুকঠিন। লোভ মনুষ্যপ্রকৃতিকে কখন কীভাবে প্রভাবিত করে তার নির্ধারণ খুবই দুরূহ। আমার বোধ হয়েছিল, যুধিষ্ঠির যেন মনে মনে, সেই দ্যূতক্রীড়ার সময় বেশ লোভীই হয়ে পড়েছিলেন। যদি দ্যূতক্রীড়ায় জিতে বাকি রাজত্বটুকু লাভ করা যায় এই ছিল তার অভিপ্রায়। সেক্ষেত্রে যুদ্ধের মতো একটা ভয়ানক কর্মে লিপ্ত হতে হয় না। এছাড়া তাঁর অক্ষক্রীড়াসক্তি তো সর্বজনবিদিত। শকুনি ক্রীড়ায় কপটতার আশ্রয় গ্রহণ করেছে কিনা, তা আদৌ কোনো প্রশ্ন নয় এক্ষেত্রে। সভাসদ দেখেছে এবং জেনেছে, সে জিতেছে এবং সেই জয়ের পণমূল্য যুধিষ্ঠির কর্তৃকই নির্ধারিত যাজ্ঞসেনী এবং অন্যান্য সম্পদাদি। সভাসদ এও দেখেছে যে, অপর চারজন পাণ্ডব যুধিষ্ঠিরের এই পণ রাখার সময় কোনো আপত্তি করেনি। আমার এমনও মনে হয়, যে এই ক্রীড়ায় যদি পাণ্ডবেরা জয়লাভ করত, তারাও যে দুর্যোধনাদির মতোই আচরণ করত না, তা নিশ্চয় করে বলা যায় না। ক্ষত্রিয় নামধারী এই লোভীদের পক্ষে সবই সম্ভব। যদি লোভই না থাকবে, তবে যুধিষ্ঠির দ্যূতক্রীড়ার মতো সর্বনিন্দিত কর্মে আদৌ লিপ্ত হবেন কেন?

কিন্তু সবাই অধোমুখ থেকে বিষয়টির বীভৎসতা থেকে নিজেদের বিযুক্ত রাখতে পারেন, আমি তো তা পারি না। আমি যে মহামন্ত্রী। আমাকে তো উপযুক্ত সময়ে উপযুক্ত মন্ত্রণা দিতেই হবে, সে আমার ধর্ম।

আমি একটি বিষয় কিছুতেই অনুধাবন করতে পারি না। ভীষ্ম কি সত্যই এই সভাকে শাসন করতে অপারগ ছিলেন? ধর্মসংকট বা দ্রোণের মতো তিনিও এঁদের অন্নদাস, এইসব যুক্তি তাঁর ছিল। কিন্তু তিনি তো কুরুকুলপিতামহও বটেন। সেই সুবাদে উভয়পক্ষকেই নানা সদুপদেশ তিনি দেবেন, দিয়েছেনও। শুধু এই ক্ষেত্রেই তিনি নির্বাক থাকলেন কেন? দ্রৌপদীকে কি তিনি তাহলে আদৌ শ্রদ্ধার আসনে বসাননি? দ্রৌপদীর পাণ্ডবদের সঙ্গে বিবাহ কুন্তী নিষ্পন্ন করেছেন। যদিও অর্জুন প্রথমে লক্ষ্যভেদ করে স্বয়ংবর-সভায় তাঁকে লাভ করেন। পঞ্চভ্রাতার বিবাহের ব্যবস্থাপনা কুন্তীর। এক্ষেত্রে জনশ্রুতি এই, যে ভিক্ষালব্ধ বস্তু পাঁচভাইকে সমান ভাগে গ্রহণ করতে তিনি অনুজ্ঞা করেছিলেন। কিন্তু আমি জানি, কুন্তী এ ব্যবস্থা সজ্ঞানেই করেছিলেন। পাঁচভাই-এর মধ্যে কোনোরকম ভেদ না জন্মাক, এ তাঁর কাম্য ছিল। দ্রৌপদী অসামান্যা রূপবতী। তিনি বিশেষ কোনো ভ্রাতার পত্নী হলে, ভেদের সম্ভাবনা থাকেই। সম্পদে দুঃস্থ পাণ্ডবভ্রাতাদের মধ্যে ভেদ উপস্থিত হলে, তারা কোনোদিন কুরুরাজ্যের অংশ পাবে না। কুন্তী এমত বিচার করেছিলেন। তাঁর আরও একটি কারণ ছিল এই অদ্ভুত অনুজ্ঞার পক্ষে। তাঁর গর্ভজাত চার পুত্রের জন্য চার-জনক। কুন্তী তাঁর বাল্যাবস্থা থেকেই স্বতন্ত্রতায় অভ্যস্ত। হয়তো তাঁর পিতৃকুলেই এই স্বতন্ত্র সংস্কৃতি তখনও বর্তমান ছিল, যেমন, এখনও কোনো কোনো গোষ্ঠীর মধ্যে দেখা যায়। তিনি কি বধূর সম্ভাব্য কাটব্যের হাত থেকে নিষ্কৃতি পাবার জন্যও এই পঞ্চস্বামীর বিধান দিয়েছিলেন? তাঁর এইসব কর্তৃত্ব কি ভীষ্ম পছন্দ করেননি? কারণ, আমি জানি, কুন্তীকে তিনি আদপেই পছন্দ করতেন না। বোধহয়, তাঁর স্বতন্ত্রতা, পুরুষান্তর-গমন এবং ক্রমান্বয়ে পুত্রলাভ, নিজ সিদ্ধান্তের অনমনীয়তা ইত্যাদি ভীষ্ম অনুমোদন করতে পারেননি। অম্বিকা এবং কৌশল্যার বেলায় প্রয়োজনে যা তিনি অনুমোদন করেছেন, কুন্তীর বেলায় তার ব্যতিক্রম হল কেন, বোঝা দায়। অথচ, আমি তো জানি, কী পরিবস্থায় কুন্তী দুর্বাসা-প্রদত্ত মন্ত্রের ব্যবহার করেছিলেন।

রাজাবরোধে সেদিন ছিল নিশ্ছিদ্র অন্ধকার। মহারাজ পাণ্ডুর প্রাসাদের কক্ষগুলিতে বর্তিকা জ্বালানো হয়নি। তিনি অত্যন্ত ক্ষুণ্ণ মনে প্রাসাদের নির্জন এক কক্ষে বিশ্রামরত। একটি ক্ষীণদীপ বস্ত্রান্তরালে গুপ্ত রেখে, আমার কুটিরে এসেছিল সেদিন কুন্তী। আমি তখনও অকৃতদার। বেদিকার উপর ভূর্জপত্র রেখে আমি তখন সংহিতার ভাষ্য রচনা করছি, যা পরবর্তীকালে বিদুরনীতি হিসেবে খ্যাত হয়েছে। তখন দ্বার-প্রান্তে কিঙ্কিণী-শব্দ এবং অচিরে কুন্তী কক্ষমধ্যে। আমি ত্বরিত গতিতে উঠে সংবর্ধনা করি-দেবি, আপনি? কুন্তী বলে, দেবী নয়, বলুন, কল্যাণী, ক্ষত্তা, অধিক কথার সময় নেই। মহারাজের আদেশ নিয়েই এসেছি। মহারাজ আজ তপোবন থেকে ফিরে এসেই জানালেন, তিনি দগ্ধবীর্য, অক্ষম। সেখানকার আয়ুর্বেদাচার্য তপোধনেরা তাঁকে জানিয়েছেন, তিনি কোনোদিনই সন্তানের জনক হতে পারবেন না। তিনি আমাকে শারীরমন্ত্রযোগে সন্তান বহন করতে অনুজ্ঞা করেছেন। ক্ষত্তা, আমি আপনার মতো গুণশীল পুত্র কাঙ্খা করি।

সামাজিক রীতি এই যে কোনো ঋতুস্নাতা রমণী কোনো সক্ষম পুরুষের কাছে যদি সন্তান যাচ্ঞা করে, তবে তাকে নিরাশ করা অধর্ম। এই রীতি, যদ্যপি অধুনা যথেষ্ট প্রচলিত নয়, শুধু প্রয়োজনে গোপনীয়তা রক্ষা করে এই ধর্ম রক্ষা অদ্যাপি করা হয়। কারণ, নারীর ঋতুরক্ষা না হলে প্রজাবৃদ্ধি হয় না, এই সিদ্ধান্ত অতি প্রাচীন। অধুনা প্রজাবৃদ্ধিকরণ যেহেতু কোনো সামাজিক সমস্যা নয়, তাই এই রীতি সমাজে ক্রমশ ক্ষীয়মাণ। কোনো রীতি ক্ষীয়মাণ হতে থাকলেও, তার বিষয়ে ব্যক্তিমানুষের মানসিক কিছু দুর্বলতা থাকে, তাই আমি কুন্তীকে গ্রহণ করি এবং তাঁর গোটা ঋতুকাল ধরেই সে আমার দ্বারা রমিত হয়।

বিষয়টি মহারাজ পাণ্ডুর অভিপ্রায়সম্মতই ছিল। কিছুদিন বাদে কুন্তী যখন অন্তঃসত্ত্বা হন তখন পাণ্ডু সিদ্ধান্ত নিলেন যে, তিনি তাঁর দুইপত্নীসহ বানপ্রস্থ গমন করবেন। রাজাবরোধে, পাণ্ডুর অক্ষমতা বিষয়ে কেউই তখনও জ্ঞাত ছিল না। নানা কারণে, বিশেষত নিজ অক্ষমতাজনিত মানসিক অবসাদে, তাঁর এক নির্বেদ উপস্থিত হয়ে থাকবে। তপোবন অঞ্চলে ভিষগাচার্যগণের সান্নিধ্যে থেকে চিকিৎসিত হবার আকাঙ্খাও বোধকরি তাঁর ছিল। সর্বোপরি, সমূহ- অন্তঃস্থাপত্নীর প্রসবাদি লোকচক্ষুর অন্তরালে হোক, এরকম চিন্তাও তাঁর বানপ্রস্থ প্রয়াণের অন্যতম কারণ। কুন্তী আমাকে এবিষয়ে সবই বলেছিলেন এবং তাঁর অভিমতও এই ছিল যে তাঁর সন্তান যেন লোকচক্ষুর অগোচরেই জন্মে।[ ক্ষেত্রজ রীতি গোপনীয় থাকাই এই সময়ে বাঞ্ছনীয় ছিল বলে মনে হয়। তাছাড়া বিদুর শূদ্রীপুত্র, দাসীর গর্ভজাত। তাঁর সামাজিক অধিকার নেই পাণ্ডুর ক্ষেত্রে পুত্র উৎপাদন করার শুধু বর্ণগত কারণে, বিদুর কোনো রাজকন্যার গর্ভজাত হলে এ ব্যাপারে অধিকারী হতেন, এমনকী রাজা হওয়াও তাঁর পক্ষে অসম্ভব ছিল না। কিন্তু তাহলে তো গোটা মহাভারতই ভিন্নভাবে লেখা হত |


কৌরবেরা আমাকে শুধু দাসীপুত্র আর কর্মচারী হিসাবেই গণ্য করেছে। মহাত্মা বাদরায়ণির শিক্ষায় আমি যে নিজেকে লোকহিতৈষক প্রাজ্ঞ হিসেবে প্রতিষ্ঠিত করেছি, এই জ্ঞান তাদের কদাপি হয়নি। দুর্যোধন তো বুঝতেই পারেনি যে দীর্ঘকাল কুরুকুলে মহামন্ত্রীত্ব করে তাদের জন্য আমি কী করেছি, আর কী করতে চেয়েছি। ক্ষমতাকামুকতা এমনই প্রগলভ যে মানুষ তখন সুজন-দুর্জনেও ভেদ করতে পারে না।

অপমানিত, লাঞ্ছিত আমি তাই হস্তিনাপুর ত্যাগ করে জ্ঞান আহরণকল্পে নানা তীর্থস্থান এবং জনপদ পরিভ্রমণ শুরু করেছিলাম। কখনো একাকী নানা পুর, উপবন, পর্বত, কুঞ্জ, সরোবর, নদী এবং সাগর-দর্শন করে মনের বিস্তৃতি ঘটিয়েছি। কখনো-বা তপোবনসমূহে জ্ঞানী মুনি-ঋষিদের সাহচর্যে এসে অধ্যয়ন এবং তত্ত্ব শ্রবণের দ্বারা জ্ঞান সঞ্চয় করেছি। এখন আর আমি কুরুমহামন্ত্রী তো নই। আমি একজন জিজ্ঞাসু প্রব্রাজক। খুবই সাধারণ জীবনযাপনে অভ্যস্ত করেছি নিজেকে। প্রব্রাজকের মতোই অসংস্কৃত বস্ত্রবল্কল এখন আমার আভূষণ। রাজসভার মহামূল্য উজ্জ্বল আভরণ ত্যাগ করেছি। ফলে নিতান্ত পরিচিতজনের কাছ থেকেও নিজেকে গুপ্ত রাখতে অসুবিধে হয়নি।

এভাবে ভ্রমণ করতে করতে যখন এই প্রভাসতীর্থে এসে স্থিত হলাম, তখন শুনলাম, সেই অনাকাঙ্খিত যুদ্ধ শেষ। কৌরবকুল বিনষ্ট, যাদবকুলও ধ্বংস। ধ্বংস পাঞ্চাল, মৎস এবং আরও অগণ্য নৃকুল। মহাযুদ্ধ শেষে কৌরবপক্ষে একাদশ এবং পাণ্ডবপক্ষে সপ্ত, এই অষ্টাদশ অক্ষৌহিণী সৈন্যের মধ্যে মাত্র চতুর্বিংশতি সহস্র একশত পঁয়ষট্টি জন সৈন্য জীবিতাবস্থায় পালাতে সক্ষম হয়েছে। নিহত হয়েছে একশত ছেষট্টি কোটি বিশ হাজার সৈন্য।

সবচাইতে মর্মান্তিক সংবাদ এই যে লোকপুরুষ অচ্যুত আর ধরাধামে নেই। অচ্যুত অনুগত-প্রাণ উদ্ধব, আমারই মতো প্রব্রজ্যায় বেরিয়ে পড়েছেন। তাঁর কাছেই সব শুনতে পেলাম। যদুবংশ ধ্বংসের বিবরণ অতি মর্মান্তিক। কুরুবংশ যে ধ্বংসের অভিমুখে চলেছে, তার সূচনা তো আমি প্রত্যক্ষ করেই এসেছিলাম। আমি বুঝেছিলাম, পাণ্ডবদের অধিকার কৌরবেরা কোনোদিন মেনে নেবে না। কুরুকুলের কুরু এবং পাণ্ডব এই উভয় শাখার সঙ্গে যাঁরা বৈবাহিক সূত্রে আবদ্ধ, সেইসব নৃকুল, হস্তিনাপুরের কর্তৃত্ব কোনোদিন সহ্য করতে পারেনি। গান্ধার, মদ্র, পাঞ্চাল, যদু, কুরু এইসব গোষ্ঠীগুলোর পারস্পরিক সম্পর্ক কোনোদিনই ভালো ছিল না। অচ্যুত কৌশলে জরাসন্ধকে বধ করালে, তাঁর কীকটদেশীয় মিত্র কোলরা আদৌ সন্তুষ্ট হয়নি। জরাসন্ধ তাদের মিত্র ছিলেন এবং জাত্যংশে ছিলেন কীকটদের প্রায় সমগোত্রীয়। তিনি অসুরদের একটি সম্প্রদায়ের অন্তর্গত মানুষ ছিলেন এবং তীব্র আর্যবিদ্বেষী ছিলেন। শুনলাম মহাযুদ্ধে কোলজাতীয়রা কৌরবপক্ষে যোগদান করে তাদের মিত্র-ঋণ শোধ করেছিলেন।

কৌরব এবং পাণ্ডবদের অন্তঃকলহ ছাড়াও, কুরু-পাঞ্চালদের সুদীর্ঘকালীন বিরোধও এই মহাযুদ্ধের অন্যতম প্রধান কারণ। সে অর্থে এই যুদ্ধকে কুরু-পাণ্ডব যুদ্ধ না বলে কুরু-পাঞ্চাল যুদ্ধ বলাই অধিক সঙ্গত। আর্যাবর্তের এই দুই বৃহৎ রাজবংশ পরস্পরের প্রতি বৈরিতা সাধন করে আজ সম্পূর্ণ ধ্বংসের সাগরে বিলীন হয়ে গেল। উদ্ধব বললেন, যুধিষ্ঠির এখন পৃথিবীপতি হয়েছেন। তিনি হস্তিনাপুরের সিংহাসনে বসেছেন, আর অনিরুদ্ধপুত্র বজ্র ইন্দ্রপ্রস্থের জন্য মনোনীত।

যুদ্ধ শুরু হবার আগেই হস্তিনাপুর ত্যাগ করেছিলাম। অন্তরে নির্বেদ এসেছিল তার আগেই। বস্তুত জাগতিক বিষয়ে এই নির্বেদের বীজ নিহিত ছিল আমার বাল্যাবধি অধ্যয়নশীলতার মধ্যে। আমার মাতা দাসীত্ব থেকে মুক্তি পেলে, কুক্ষিস্থ আমাকে নিয়েই স্বতন্ত্রা হয়েছিলেন। আমার ভূমিষ্ঠ হবার প্রাক্কালে কুরুকুলে কোনো আনন্দবাদ্য বেজেছিল কিনা জানা নেই। না বাজারই কথা। তবে শুনেছি, পট্টমহাদেবী অম্বিকার এবং রাজ্ঞী কৌশল্যার প্রসব-কালে নগরীতে সপ্ত-দিবসব্যাপী মাঙ্গলিকী অনুষ্ঠিত হয়েছিল। ওই দুই দেবীর জাতকদের একজন অন্ধ এবং অপরজন পাণ্ডু-রোগগ্রস্ত হওয়ায় পুরীতে বিষাদেরও অন্ত ছিল না। এই উভয় কুমারদের ব্যাধিও কি মহারাজ বীচিত্রবীর্যের সহবাসে প্রাপ্ত মহিষীদের মাধ্যমেই লব্ধ? নতুবা আমি নীরোগ কেন? কিন্তু সর্বাঙ্গ-সুন্দর, সুস্থ-জাতক হওয়া সত্ত্বেও আমার জন্মকালে নিশ্চয় কোনো চঞ্চলতা দৃষ্ট হয়নি, এ আমি অনুমান করতে পারি। আমি যে শূদ্রা দাসীর গর্ভজাত! কিন্তু তথাপি, অহোভাগ্য, আমি কুলপিতার কোনো ব্যাধি পাইনি।

কৈশোরে মাতা, মহাজননীর নির্দেশে আমাকে বাদরায়ণির আশ্রমে পাঠিয়েছিলেন শিক্ষালাভের জন্য। পঞ্চম থেকে দীর্ঘ ষোড়শবর্ষকাল আমি সেই মহাত্মার শিক্ষায় শিক্ষিত হয়েছি। ধৃতরাষ্ট্র বা পাণ্ডুর সে সৌভাগ্য হয়নি। তাঁরা যখন বিলাসে বর্ধিত হচ্ছেন আমি তখন স্বাধ্যায়ের ক্লেশ আনন্দ জ্ঞানে আহরণ করছি।

পিতা বাদরায়ণি শিক্ষার শুরু থেকেই আমাকে বলতেন, বৎস তুমি কুরুকুলের মহামন্ত্রী হবে, অতএব তদনুরূপ শিক্ষণে শিক্ষিত হও। জন্মান্ধ ধৃতরাষ্ট্র সিংহাসনের অধিকারী হতে পারেন না। শূদ্রীসূত আমিও সিংহাসনের অধিকারী নই। অতএব পাণ্ডুই রাজপদের অধিকারী। পিতা বললেন, এই নিয়মের ব্যত্যয় আমার সাধ্য নয়। তবে বৎস, একথা জানবে যে মহামন্ত্রীই রাজ্য পরিচালনার প্রধান শক্তি। প্রকৃত ক্ষমতার উৎস তিনিই। আমাকে মহামন্ত্রী পদে বৃত করার সময় কুরুবিশ্বে বিলক্ষণ বিতণ্ডার উদ্ভব হয়েছিল। কারণ, মহামন্ত্রীপদে ইতিপূর্বে ব্রাহ্মণ ছাড়া অন্য কোনো বর্ণের মানুষ বৃত হননি। এই পদটি বহুকালাবধি ব্রাহ্মণদের একচ্ছত্র অধিকার। পৌরোহিত্য আর মন্ত্রীত্ব ব্রাহ্মণ ভিন্ন হয় না। আমি একজন পারশব, যেমন এঁরা আমায় বলে থাকেন, আমি কীভাবে মন্ত্রীপদে আসীন হতে পারি? কিন্তু পিতা দ্বৈপায়নের ক্ষমতার প্রভাবে কুরুবৃদ্ধগণকে এই সিদ্ধান্ত মেনে নিতে হল। তখন তাঁরা প্রচার করলেন যে বিদুর যেহেতু ব্রাহ্মণের ঔরসে জাত এবং তপশ্চর্যা দ্বারা তিনি ব্রাহ্মণের সমকক্ষ বুদ্ধিমত্তার স্তরে পৌঁছেছেন, সেকারণে তিনি মহামন্ত্রী হবার সম্পূর্ণ যোগ্য।

এ ব্যাপারে পিতা দ্বৈপায়নের ইচ্ছা যতটা প্রতিফলিত, যুগধর্ম ততটা নয়। কিন্তু আশ্চর্য! কুরুবৃদ্ধরা তাও মেনে নিলেন। এর পিছনে সুকৌশলে প্রচারিত কিংবদন্তিসমূহের অবদান অনেক। হস্তিনাপুরের ভট্ট-ব্রাহ্মণেরা ততদিনে অনেক কিংবদন্তির জন্ম দিয়েছেন। বিদুর যে শাপভ্রষ্ট ধর্ম স্বয়ং এবং পূর্বজন্মে কী কারণে মাণ্ডব্য নামক ঋষির শাপে তাঁকে এ জন্মে বিদুর হয়ে জন্মাতে হল, তার একটি চমৎকার আখ্যান তৈরি হয়ে গেল। যাঁরা ঘটনার আকস্মিকতার পারম্পর্য রক্ষায় অক্ষম, তাঁরা অবশ্যই এই কিংবদন্তিতে বিশ্বাসী হবেন। পিতাও বলেন, এর প্রয়োজন আছে। এও যুগধর্ম। প্রকৃতিপুঞ্জের সবাই সমান ধর্মতত্ত্বজ্ঞ হয় না। ব্রাহ্মণত্ব তপশ্চর্যা এবং স্বাধ্যায়লব্ধ। অধিকাংশ মানুষই তপশ্চর্যা এবং স্বাধ্যায়চর্চার অর্থ বোঝে না। মনগড়া অর্থ করে নেয়। স্বাধ্যায় বলতে শুধু বেদ অধ্যয়ন বোঝায় না। ব্রাহ্মণ শব্দটির যদি কোনো অর্থ থাকে তবে তা প্রকৃত তপশ্চর্যা এবং স্বাধ্যায়ের মধ্যেই নিহিত। সে অর্থে আমিও ব্রাহ্মণ এবং তুমিও। কিন্তু পিতা ব্রাহ্মণত্বের আধিকারিক হলেও, আমি ব্রাহ্মণ বা ক্ষত্রিয়ত্বও অর্জন করতে পারলাম না। দাসীপুত্রই রয়ে গেলাম।

লোকাচার, দেশাচার অতিক্রম করা খুব সহজ কাজ নয়। জাতকদের দশবিধ সংস্কার করার সময় শাস্ত্রাচার যেমন অনুসরণীয়, লোকাচারও তদ্রূপ। তাই ধৃতরাষ্ট্র এবং পাণ্ডুর জাতকরণ এবং বিবাহাদি সংস্কার ক্ষত্রিয় কুলোচিত হলেও, আমার তেমন হয়নি। তাঁদের জন্য ক্ষত্রিয়কন্যা আহৃত হল। আমার বিবাহকালে জ্যেষ্ঠতাত মহারাজ দেবকের পারশবী কন্যাকে নির্বাচন করলেন। তাঁর গর্ভজাত পুত্ররা সবাই বিনয়ী এবং পরমগুণসম্পন্ন হয়েছে। আমি তাদের কুরুকুলের আবর্তের বাইরে রেখে, বাদরায়ণির শিক্ষায় মানুষ করেছি। দূরদর্শী পিতার নির্দেশেই তাদেরকে আমি কুরুকুল থেকে বিযুক্ত রেখেছি। কুরুকুলের কোনো ঋণ যেন তাদের ক্ষেত্রে না অর্শে। আমার মৃত্যুর সঙ্গে সঙ্গেই যেন কুরুকুলের তাবৎ ঋণ আমার শেষ হয়ে যায়। আমার মাতা শূদ্রা হোন আর দাসী হোন কুলপিতা বিচিত্রবীর্যের দায় থেকে অন্তত তারা যেন মুক্ত থাকে।

হস্তিনাপুরের ব্রাহ্মণ এবং কুরুপ্রধানগণ একদিকে যেমন আমার পারশবী বর্ণসংকরত্বের জন্য আমাকে তাচ্ছিল্যকরণে প্রয়াসী ছিলেন, অপরদিকে বর্তমান কুরুকুলের বর্ণসংকরতা বিষয়ে তাঁদের বিলক্ষণ সন্ত্রস্ততাও ছিল। সর্বোপরি বাদরায়ণির অসাধারণ পাণ্ডিত্য তথা তত্ত্বজ্ঞতা তাঁদের মোটামুটি একটা সাম্যাবস্থায় রেখেছিল। আমি আবার বলছি, বাদরায়ণির শিক্ষাসমৃদ্ধ বিদুরকে উপেক্ষা করা খুব সহজ ছিল না। আগেই বলেছি, বাদরায়ণি এবং তাঁর মাতা, মহাজননী সত্যবতীর রাজনৈতিক প্রভাব কুরুকুলে অসম্ভব শক্তিশালী ছিল। তাই আমাকে কুলে প্রতিষ্ঠিত না করলেও একটা সম্মানজনক অবস্থানে রাখা কুলস্বার্থেই তাঁরা উপলব্ধি করেছিলেন। ব্রাহ্মণেরা তাই প্রচার শুরু করেছিল যে আমি ধর্ম, শতবর্ষের জন্য শূদ্রতা প্রাপ্ত হয়েছি, মাণ্ডব্য মুনির শাপে। এই সব কিংবদন্তির কল্যাণে আমি অধিকারী হলাম ধৃতরাষ্ট্রের মতো কুরুপ্রধানদের তত্ত্বজ্ঞান প্রদান করার বিষয়। নতুবা শূদ্রা দাসীপুত্র, হস্তিনাপুর নরেশকে তত্ত্বজ্ঞান প্রদান করার স্পর্ধা কীভাবে দেখাতে পারে? ধর্মের অবতার বিদুর, বাদরায়ণির পুত্র বিদুর, যিনি সর্বশাস্ত্র মন্থন করে প্রাজ্ঞ হয়েছেন-তিনি তা অবশ্যই পারেন। ব্রাহ্মণদের এই কূটবুদ্ধির বাহবা না দিয়ে পারি না। যুধিষ্ঠির যে ধর্মপুত্র, তার নিশানাও এখানেই লভ্য। আমি ধর্মরাজ যমের অভিশপ্ত মনুষ্যরূপ, যুধিষ্ঠির ধর্মপুত্র, ধর্ম অংশে জাত।

আমি যখন কুরুসভায় স্ব-প্রণীত নীতির ব্যাখ্যা করতাম, কুরুকুলের কোনো সভাসদের সাধ্য হত না তাকে খণ্ডন করেন। কারণ শস্ত্র বিষয়ে তাঁরা যতই হস্তলাঘবের অধিকারী হউন, শাস্ত্র, অর্থাৎ জ্ঞান বিষয়ে আদৌ মস্তিষ্কবৃত্তির অধিকারী ছিলেন না। তাঁরা তো সেই যুগন্ধর, মহাপ্রাজ্ঞ দ্বৈপায়নের শিক্ষায় প্রথাগতভাবে সমৃদ্ধ হননি। তাঁরা শুধু তাঁর কিঞ্চিৎ উপদেশ আর কূটভাষের সঙ্গে পরিচিত ছিলেন। হ্যাঁ, ভীষ্মও এর অধিক কিছু ছিলেন না। তবে তিনি অসাধারণ বাস্তব-জ্ঞান-সম্পন্ন মানুষ ছিলেন, আর দীর্ঘজীবন লাভ করেছিলেন। তাই তাঁর মধ্যে এক বিপুল অভিজ্ঞতার ভাণ্ডার সঞ্চিত ছিল। সে কারণে তিনি ধার্তরাষ্ট্রগণের প্রতি নিয়ত উপদেশপ্রদানে উৎসাহী ছিলেন।

ভীষ্ম যে বাস্তববাদী ছিলেন, সেকথা অনস্বীকার্য। মানুষ দীর্ঘজীবন প্রাপ্ত হলে কিছু স্বাভাবিকগুণের অধিকারী হয়। জ্যেষ্ঠতাত সে কারণে দীর্ঘজীবনের নানা অভিজ্ঞতার অধিকারী ছিলেন। কিন্তু সব অভিজ্ঞতাই জ্ঞান নয়। দীর্ঘজীবী হলে মানুষ বহুদর্শী হয়। জ্যেষ্ঠতাত বহুদর্শী ছিলেন। অকৃতদার বিধায় তাঁর জাগতিককর্মের বিশেষ কোনো ভার ছিল না। ফলত ঋষিগণের নিয়মিত সঙ্গলাভের অফুরন্ত সময় তাঁর ছিল। সেকারণে, বহু ইতিহাস, পুরাণ কথা তাঁর জানা ছিল। কিন্তু তিনি প্রাজ্ঞ ছিলেন না। কেননা, প্রাজ্ঞ হলে আর্যরক্তের বিশুদ্ধতার প্রতি তাঁর পক্ষপাত থাকত না। দীর্ঘকাল সার্বভৌম রাজক্ষমতা তাঁর অধিকারেই ছিল। মহাজননী যাই সিদ্ধান্ত করুন, ভীষ্মকে দিয়ে অনুমোদন না করিয়ে প্রয়োগ করতেন না। তিনিও যেন কোন এক অজ্ঞাত কারণে মহাজননীর সিদ্ধান্তের বিরোধিতা করতেন না।

তাঁর সম্পর্কে কুরুকুলে অনেক কাহিনি তৈরি হয়ে গিয়েছিল। কিন্তু আমার এমন কোনো অভিজ্ঞতাই ছিল না, যার জন্য তাঁকে আমরা একজন অসাধারণ বীর বা অসামান্য হস্তলাঘবের অধিকারী তিরন্দাজ হিসেবে মান্য করতে পারি। তাঁর যুদ্ধোদ্যমের প্রচেষ্টার কথা আদৌ আমার জানা নেই। কাশীরাজ দুহিতাদের স্বয়ংবর সভা থেকে তুলে আনার সময়, সামান্য কিছু যুদ্ধ হয়েছিল বটে, কিন্তু এসব ক্ষেত্রে ওরকম একটু ঘটেই থাকে, আর তা কখনোই তেমন ব্যাপক আকার ধারণ করে না। নিতান্ত সাধারণ ক্ষমতার ক্ষত্রিয়পুঙ্গবকেও এসব ক্ষেত্রে বিজয়ী হতে দেখা যায়। প্রতিস্পর্ধী রাজন্যরা কখনোই এই যুদ্ধকে তেমন গুরুত্ব দেন না। ব্যাপারটা অনেকটাই প্রহসন।

জ্যেষ্ঠতাত কোনোদিন দিগ্বিজয়ে বের হননি, মৃগয়ায় তাঁর আসক্তির কথাও জানা যায় না। বরং পাণ্ডু বহু রাজাকে যুদ্ধে পরাজিত করে প্রভূত ধনরত্ন সংগ্রহ করে ধৃতরাষ্ট্রকে উপঢৌকন দিয়েছিলেন। যোদ্ধা হিসাবে তাঁর খ্যাতি ছিল। জ্যেষ্ঠতাত দুর্যোধনের সহায়তাকল্পে, বিরাটের উত্তর গোগৃহে গবীহরণেচ্ছু হলে বৃহন্নলাবেশী অর্জুনের হাতে উত্তমরূপেই লাঞ্ছিত হয়েছিলেন। এই তো তাঁর যুদ্ধের তাবৎ ইতিবৃত্ত। অথচ কুরুকুলে কিংবদন্তি এই যে, তিনি পরশুরামের প্রিয়শিষ্য এবং পৃথিবীতে অজেয় পুরুষ। পরশুরামও নাকি তাঁর কাছে একবার পরাজিত হয়েছিলেন। তিনি যে পরশুরাম শিষ্য, এ বিষয়ে আমরা শুধু কাহিনিই শুনেছি। এই পরশুরাম আদি ভৃগুরাম নন, যিনি ব্রাহ্মণদের নিয়ে ক্ষত্রধ্বংসে ব্রতী হয়েছিলেন। এটা আমার অনুমান।

পরশুরাম বা জাগদগ্ন্যরাম বহু প্রাচীন পুরুষ। যে যুগে ব্রাহ্মণ এবং ক্ষত্রিয়েরা পরস্পরের প্রতি ক্ষমতার দ্বন্দ্বে যুধ্যমান, তখন জামদগ্ন্যরাম ব্রাহ্মণদের নিয়ে একটি সশস্ত্র বাহিনী গঠন করেন। কথিত আছে যে, এই বাহিনী নিয়ে তিনি একুশবার পরপর পৃথিবী নিঃক্ষত্রিয় করেছেন। কাহিনির বর্ণনায় যা উপলব্ধ হয়, তা হল, তাঁর নেতৃত্বে ক্ষত্রিয় নামধারী মানুষদের বিরুদ্ধে ব্রাহ্মণেরা একুশবার বা বহুবার যুদ্ধ করেন এবং ক্ষত্রিয়েরা পরাভূত হয়। তবে এরকম কাহিনি বা লোককথাও প্রচলিত যে, ক্ষত্রিয়দের বিরুদ্ধে সংঘর্ষে ব্রাহ্মণরা বৈশ্য প্রভৃতি বর্ণের সাহায্যও কখনো কখনো গ্রহণ করেছিলেন এবং তথাপি পরাজিতও হয়েছিলেন। সে, বোধহয়, পরশুরামের আবির্ভাবের আগেকার কথা হবে। জামদগ্ন্যরাম যখন ক্ষত্রিয়দের বিরুদ্ধে ব্রাহ্মণদের নেতৃত্ব দিতে শুরু করেননি, তখন তাঁরা নাকি বৈশ্য এবং শূদ্রদেরও সহায়তা নিয়ে ক্ষত্রিয়দের হাতে বারবার পরাজিত হচ্ছিলেন।

যুদ্ধবিরতিকালীন সাময়িক শান্তির সময়ে ব্রাহ্মণেরা নাকি ক্ষত্রিয়দের জিজ্ঞাসা করেছিলেন, এত প্রচেষ্টা সত্ত্বেও, তাঁরা কেন বিজয়ী হতে পারছেন না। ক্ষত্রিয়রা তখন বলেছিলেন, যে, এক অখণ্ড নেতৃত্বের অধীনে সংগ্রাম না করলে বিজয় লাভ করা যায় না। আপনারা যে যাঁর বিচারমতো চলতে চান, তাই কখনোই বিজয়লাভ করতে পারেন না। অতঃপর জামদগ্ন্যরামকে ব্রাহ্মণেরা তাঁদের অখণ্ড নেতা হিসেবে নির্বাচন করার পরই তাঁরা জয়লাভ করতে শুরু করেন। তার পরবর্তী দীর্ঘকাল এই পরশুরামের অনুগামী ব্রাহ্মণেরা শস্ত্রশিক্ষা বিষয়ে সবিশেষ পারদর্শিতা দেখিয়ে আসছেন। এঁদের পরবর্তী সব দলপতিকেই এঁরা পরশুরাম নামে অভিহিত করে থাকেন। পরশুরাম নামটি একদা তাদের গোত্রনাম হয় এবং গোত্রাধিপতি এই নামেই পরিচিত হতে থাকেন। যখন ক্ষত্রিয় এবং ব্রাহ্মণদের বৃত্তির কোনো নির্দিষ্ট বা সুস্পষ্ট বিভাগ ছিল না, তখন এই সব পরশুরামেরা বহুবার ক্ষত্রিয়দের নিঃশেষ করার সংগ্রামে জয়ী হয়েছেন। প্রকৃতপক্ষে এই সময়ে ব্রাহ্মণেরা কেউ যোগাচারী, স্বাধ্যায়ী বা তপোব্রতী ছিলেন, কেউ-বা শাসনাদি কার্যে ব্যাপৃত ছিলেন। সুতরাং ক্ষমতা কুক্ষিগত করার কারণে ক্ষত্রিয়-ব্রাহ্মণে বিরোধ ছিল। এখন বর্ণবিভাগ দৃঢ়তর এবং সুস্পষ্ট বৃত্তি-অনুযায়ী হওয়ায়, সেই সব বিরোধ শেষ হয়েছে। কিন্তু সম্প্রদায়টি ক্ষীণ হলেও আছে। এই সম্প্রদায়ের দলপতির প্রতীক চিহ্ন কুঠার। সম্ভবত জামদগ্ন্যরামের সময় লৌহময় কুঠারই তাঁদের অস্ত্র ছিল। তাই এই প্রতীক চিহ্ন। এখনও যাঁরা এই সম্প্রদায়ভুক্ত, তারা ক্ষত্রিয় এবং অস্ত্র-শিক্ষার্থী ব্রাহ্মণদের অস্ত্র-কৌশল শিক্ষা দিয়ে থাকেন। জ্যেষ্ঠতাত সম্ভবত এরকম কোনো ভৃগুবংশীয় পরবর্তী পরশুরামের কাছে অস্ত্রবিদ্যা শিক্ষা করেছিলেন এবং তাঁকেই কোনো একসময় শস্ত্রশৌর্যে পরাজিত করেছিলেন।

সে যা হোক, জ্যেষ্ঠতাতের সর্বাপেক্ষা বড়ো অবদান হল, এই বিশাল কুরুকুলকে দীর্ঘকাল ধরে সংরক্ষণ করা। চিত্রাঙ্গদ এবং বিচিত্রবীর্য মারা গেলে ধৃতরাষ্ট্র, পাণ্ডু এবং আমাকে তিনিই পোষণ করেছেন। দুর্যোধন এবং যুধিষ্ঠিরাদি কুমারগণের শিক্ষা-দীক্ষার ব্যবস্থাও তিনিই করেছেন। তপোবনে পাণ্ডুর মৃত্যু হলে, পাণ্ডবদের কুমার হিসেবে কুলে গ্রহণ করা তাঁর পক্ষে কম কঠিন কাজ ছিল না। কারণ এবিষয়ে তাঁকেই বিভিন্ন প্রশ্নের সম্মুখীন হতে হয়েছিল পরিবারস্থ জনেদের নিকট। তাঁরা পাণ্ডুর অক্ষমতা বিষয়ে তখন তাবৎ সংবাদ জ্ঞাত। নগরবাসীরাও ইতোমধ্যে অনেকেই পাণ্ডুর অক্ষমতার কথা জেনেছিল। এখন এইসব বালকদের দেখে, তারাও নানারকম প্রশ্ন উত্থাপন করতে শুরু করেছিল। ভীষ্ম তাঁর প্রখর বাস্তব-জ্ঞান এবং বুদ্ধির সাহায্যে এই সব তুচ্ছ ব্যাপারের মূলোচ্ছেদ করতে চেষ্টা করেছিলেন। কিন্তু তথাপি সে ব্যাপারের মূলোচ্ছেদ সম্ভব হয়নি। দগ্ধবীর্য পাণ্ডুর পুত্ররা সেকারণেই ধার্তরাষ্ট্রদের নিকট গৃহীত হলেন না। তবে, আমার কাছে, এইসব লুকোচুরির কোনো অর্থ নেই। কে কার ঔরসে জন্মেছে, তা জেনে মানুষের কী যে পরমার্থ লাভ হয় তা আমি বুঝি না। জানি, অভিজাতরা শুধু এইসব বিষয় নিয়ে ভাবুক হন। যাঁরা তত্ত্বজ্ঞ তাঁরাও এসব নিয়ে কেন যে ভাবেন জানি না। পিতা দ্বৈপায়নও এই নিয়ে তত্ত্ব রচনা করেছেন। তিনি একস্থানে লিখেছেন, স্ত্রীগণ দুষ্টা হলে বর্ণসংকরের জন্ম হয়। আর বর্ণসংকর হলে, জাতিধর্ম এবং কুলধর্ম নষ্ট হয়। এখন আমার বিচার এই যে, জাতি আর কুলধর্ম বিষয়টাই বড়ো ধোঁয়াটে। এর নির্ণয় বংশভিত্তিক হলে বড়োই সংকট দেখা দেয়। তখন এই ধর্মের কূটভাষসমূহ একের পর এক সৃষ্ট হতে থাকে এবং ধর্ম এক জটিল রূপ পরিগ্রহ করে। বাদরায়ণি আমার পিতা এবং শিক্ষাগুরু। তাঁর সংহিতা অনুসারেই কুরুকুল এবং অন্যান্য মহৎকুলগুলি পরিচালিত হচ্ছে। সেই সংহিতাই বর্তমানে ধর্ম। কিন্তু না বলে পারছি না পিতার এই সংহিতায় একদেশদর্শিতা আছে। বিশেষত স্ত্রীজাতি বিষয়ে অনেক স্থলেই পিতা বড়ো অকরুণ-বিধির নিদান দিয়েছেন।

জ্ঞান হওয়া অবধি দেখেছি যে, ক্ষত্রিয় রাজপুত্ররা এবং আমরা, যারা সূত বা পারশব, তারা একই পিতার সন্তান, মাতা ভিন্ন। ক্ষত্রিয় রাজপুত্রদের অবশ্যই রাজকন্যাদের গর্ভে জন্মাতে হবে। অর্থাৎ, রাজপুত্রদের মাতারা অবশ্যই রাজবংশীয়া হবেন এবং রাজকুলের বধূও হবেন। সূতদের পিতারা রাজকুলজাত হতে পারেন, কিন্তু যেহেতু তাঁদের মাতারা রাজকুলজাতা নন, তাই তাঁরা কৌলিক অধিকারের আধিকারিক হবেন না।

আমার পিতা বাদরায়ণি, মাতা শূদ্রা। আমার কথা স্বতন্ত্র। কেননা, আমার মাতা দাসী ছিলেন এবং পিতা বাদরায়ণিও কোনো রাজকুলসম্ভূত পুরুষ নন। কর্ণের পিতা সূর্য, অথবা আমার বিশ্বাসমতো যদি বলি, পিতা সূর্যতেজা দুর্বাসা, মাতা কুন্তী, পালক পিতা অধিরথ, কর্ণ প্রকৃত অর্থে পাণ্ডুর সহোঢ় পুত্র, সূত বা পারশবী নন। নিয়মানুসারে তিনি মূর্ধাভিষিক্ত। সঞ্জয় সূতপুত্র। সংহিতা-নির্দিষ্ট বিধি অনুযায়ী আমাদের অধিকার ভেদ করা হয়েছে। আমাদের মতো বর্ণসংকরদের মধ্যেও নানান রকমভেদ, জাতিভেদ ইত্যাদির উদ্ভব বর্তমান সমাজে হয়েছে। আমরা সূতরা একটি বিশিষ্ট জাতি। আমরা ক্ষত্রিয়দের খুবই নিকটবর্তী, কিন্তু সমান অধিকারের আধিকারিক নই।

ধৃতরাষ্ট্র জন্মান্ধ, পাণ্ডু যৌনরোগগ্রস্ত। আমি সর্বাঙ্গকুশল কুমার, কিন্তু আমার মাতা শূদ্রা দাসী তাই আমার রাজা হবার অধিকার নেই।

উদ্ধবের কাছে জানলাম, অভিমন্যু পুত্র পরীক্ষিৎ, হস্তিনাপুরে যৌবরাজ্যে অভিষিক্ত হয়েছেন এবং অনিরুদ্ধ পুত্র বজ্রকে ইন্দ্রপ্রস্থের সিংহাসনের উত্তরাধিকারীর পদে বৃত করা হয়েছে। কিন্তু ধৃতরাষ্ট্রের একমাত্র জীবিত পুত্র যুযুৎসুর এইসব রাজ-রাজত্বে আদৌ কোনো অধিকার নেই। কেন? না, তার মাতা বৈশ্য, সে জন্মসূত্রে সূত।

যদি কেউ আমাদের পিতা সংহিতাকারক মহাত্মা বাদরায়ণিকে সূত বলেন, তা কিন্তু অবশ্যই গ্রাহ্য হবে না। বর্তমান ক্ষত্রিয় রাজন্যকুল তাঁকে এক অসামান্য সামাজিক অবস্থানে সংস্থাপিত করেছেন। তাঁকে সবাই ব্রাহ্মণ বলেই জানেন। তাঁর এরূপ প্রতিষ্ঠার পিছনে বহুবিধ কারণের মধ্যে যে দুটি প্রধান তা হল, তিনি অগাধ জ্ঞানসম্পন্ন পুরুষ, তাঁর তুল্য প্রজ্ঞাবান অপর কেউই আর্যাবর্তে দৃষ্ট হন না এবং তাঁর দিক থেকে ক্ষমতা বা রাজত্বে লোভী হওয়ার কোনো সম্ভাবনা নেই। বস্তুতই বিশাল বুদ্ধিসম্পন্ন কৃষ্ণদ্বৈপায়ন রাজ-রাজত্ব বা তাবৎ ক্ষমতাসম্ভব বিষয়ের বহু ঊর্ধ্বে স্থিত। কিন্তু তাঁর অর্থ এই নয় যে তিনি রাজক্ষমতার পরিচালনে আদৌ উৎসাহী নন। তিনি ক্ষুদ্র ক্ষমতায় বিশ্বাস করেন না বা তা তাঁকে প্রলুব্ধও করে না। আর্যাবর্তীয় রাজারা যেমন স্ব-স্ব রাজ্যখণ্ড এবং তার অভ্যন্তরস্থ ক্ষমতা ভোগ করতে আগ্রহী, কৃষ্ণদ্বৈপায়ন আগ্রহী গোটা আর্যাবর্তের ক্ষমতার তুঙ্গে থেকে স্ব-অঙ্গুলিহেলনে তা পরিচালনা করতে। অচ্যুৎকৃষ্ণ এবং তিনি এ বিষয়ে সমধর্মী কিন্তু পরস্পরের প্রতিপক্ষ নন। তাঁদের উভয়েরই উদ্দেশ্য এক এবং তা হল, সারা আর্যাবর্তে বর্ণাশ্রমী সমাজ স্থাপন করা। আমি দেখেছি, কৃষ্ণদ্বৈপায়নের অঙ্গুলিহেলনে শুধু কুরুকুল নয়, অনেক কুলই ওঠে এবং বসে।

কৃষ্ণদ্বৈপায়ন সূত এবং ক্ষত্রিয়দের খুব চমৎকারভাবে জানেন এবং বোঝেন। যদিও প্রকৃতিপুঞ্জ এবং রাজন্যদের কাছে তিনি একজন ব্রাহ্মণ ঋষি বলেই সম্মানিত এবং আদৃত, তিনি নিজে কিন্তু আপনাকে একজন সূত বলেই গণ্য করেন। একথা তিনি আমাকে অনেকবারই বলেছেন। তিনি বলেন, আমি চাই না সূতরা তাদের অর্ধভ্রাতা ক্ষত্রিয়দের সঙ্গে ক্ষমতা নিয়ে রক্তক্ষয়ী সংগ্রামে লিপ্ত হোক। আমি চাই তারা রাজন্যদের কাছাকাছি থাকুক-দুর্গের ভিতরেই থাকুক-কিন্তু প্রাসাদে নয়। প্রাসাদে থাকলেই ক্ষমতার লোভে পড়বে তারা, রাজন্য হবার বাসনা হবে তাদের। তার চাইতে, আমি চাই, তারা সারথি হোক, যোদ্ধা হোক বা রাজাদের স্তুতি পাঠ করুক। তারা জ্ঞানচর্চায় ব্রতী হোক, সর্বোপরি ইতিহাসকথনে নিপুণতা লাভ করুক।

কিন্তু তাঁর এমত আকাঙ্খা সত্ত্বেও সূতরা যে কখনো ক্ষমতার দ্বন্দ্বে লিপ্ত হয়নি তা নয়, বা ভবিষ্যতে লিপ্ত হবে না এমনও কোনো নিশ্চয়তা দেখি না। ক্ষমতা বর্ণবিশেষের হাতে কেন্দ্রীভূত হলে শাসিত বর্ণ দ্বন্দ্বে রত হবেই। কিন্তু সে প্রসঙ্গ ভিন্ন।

আমি লক্ষ করেছি, পিতা এই মহাযুদ্ধের বহু আগে থেকেই বিভিন্ন স্থানের সূতদের উপর দায়িত্ব ন্যস্ত করেছেন, যেন তাঁরা ভারত বিপ্লবের প্রতিটি ঘটনা অনুপুঙ্খভাবে লিপিবদ্ধ করে রাখেন। পিতা যদিও সচেষ্ট ছিলেন যাতে এই দুঃখজনক ঘটনা না ঘটে, কিন্তু তাঁর দীর্ঘদৃষ্টির অনুমানে বুঝেছিলেন যে এ যুদ্ধ ঘটবেই। শুধু কুরুকুলই নয়, আর্যাবর্তের সমগ্র রাজন্যকুলই অতিমাত্রায় ক্ষমতাকামুক হয়ে পড়েছিল। কেউ কারও আধিপত্য সহ্য করতে রাজি ছিল না। এমনকী অচ্যুতকৃষ্ণের নেতৃত্বে ধী, শ্রী এবং ঋদ্ধি সম্ভোগকারী যাদবগণও তাঁদের গণরাজ্যের সুষম ব্যবস্থার কথা বিস্মৃত হয়ে পরস্পর পরস্পরকে স্পর্ধা করতে শুরু করেছিলেন। মহাযুদ্ধে তাই অচ্যুত আপাত নিরপেক্ষ কিন্তু সদর্থে পাণ্ডবপক্ষাবলম্বী হলে নারায়ণী সেনাসহ কৃতবর্মা স্বয়ং কৌরবপক্ষে যোগদান করেছিলেন। রোহিণী কুমার বলদেব তো প্রকাশ্যেই অচ্যুতকে পক্ষপাতিত্ব দোষে দুষ্ট বলে অভিযুক্ত করেছেন। উদ্ধব জানালেন, যে গদাদ্বন্দ্বে ভীমের অন্যায় আচরণ অসহ্য বোধ হলে, তিনি, কৃতবর্মা ইত্যাদি যাদবদের নিয়ে পাণ্ডবগণকে নির্মূল করতে উদ্যোগী হয়েছিলেন। অচ্যুত কূট-কৌশলে তাঁকে নিবৃত্ত করেন। দুর্যোধন তাঁর প্রিয় শিষ্য ছিলেন। তাঁর পতনে বলদেবের ক্ষোভ স্বাভাবিক। কিন্তু সেই ক্ষোভই তাঁর উত্তেজিত হবার একমাত্র কারণ নয়। মহাযুদ্ধে যেসব যাদব কুরুপক্ষে ছিল, তিনি ছিলেন তাদের নেতা। বলদেব অচ্যুতের ন্যায় সূক্ষ্ম কূটবুদ্ধির অধিকারী ছিলেন না। উপরন্তু, অত্যধিক সুরাপানে তাঁর বিচার-বুদ্ধি সর্বদা তরল থাকত। তিনি অকস্মাৎ জ্বলে উঠতেন, আবার নিমেষে নিভে যেতেন। সেকারণে রাজনীতির কূটকৌশল বা চতুরতা তাঁর চরিত্রানুগ ছিল না। অচ্যুত তাই কূটকৌশলে তাঁর বিরোধী যাদবদের কুরুক্ষেত্র যুদ্ধে ধ্বংস করতে সক্ষম হয়েছিলেন। পাণ্ডবেরা সৈন্যের পরিবর্তে ধুরন্ধর রাজনীতিবিদ অচ্যুতকে বরণ করে সুবুদ্ধির কাজই করেছিলেন। কিন্তু তাঁদের সুবুদ্ধি বা অচ্যুতের কূটনীতি শেষ পর্যন্ত কিছুই কাজে লাগল না।

এখন সমগ্র আর্যাবর্ত শোকমগ্ন। বিজয়ী এবং হতাবশিষ্ট বিজিত তথা তাদের স্বজন-বান্ধবগণ সকলেই সন্তপ্ত। রাষ্ট্রক্ষেত্রে যদিও এখন অস্থিরতা নেই, কিন্তু শাসন ব্যবস্থাপনার ক্ষেত্রে ব্যাপক বিশৃঙ্খলা আছে। দস্যুতস্করের উপদ্রব অস্বাভাবিক বৃদ্ধি পেয়েছে। দুর্যোধনপক্ষীয় যেসব সৈন্যগণ পলায়ন করতে সক্ষম হয়েছিল, তারা দ্রোহ উৎপন্ন করছে। মানুষ অপরিসীম অভাবগ্রস্ত। শস্যক্ষেত্রে কৃষিবলের অনটন হেতু ধান্যকৃত বা গোধূমের চাষ বিঘ্নিত।

উদ্ধবের কাছ থেকে যা শুনছি, তাতে এই মুহূর্তে যদি কোনো তীক্ষ্ণধী পুরুষ কুরুবংশে আবির্ভূত না হন, তবে যেটুকু অবশিষ্ট আছে তাও নিশ্চিহ্ন হয়ে যাবে। যুদ্ধ অবসানের পরও বেশ কিছুকাল গত হয়েছে। এর মধ্যে নাকি যুধিষ্ঠির একটি অশ্বমেধ যজ্ঞের অনুষ্ঠানও করেছেন। সেও এক যুদ্ধেরই ব্যাপার। তাতেও সেনা এবং অর্থক্ষয় অবধারিত। এই সময় অশ্বমেধ যজ্ঞ না করে তিনি শাসন সংস্কারে প্রয়াসী হলে, রাজ্যের প্রকৃতিপুঞ্জ স্বস্তি পেত। দুর্যোধনের অনেক দোষ থাকা সত্ত্বেও যে মহৎ গুণটি ছিল, তা হল সে সাধারণ প্রজাদের সুখ-শান্তির প্রতি দৃষ্টি রেখে চলত। তার শাসনে প্রজারা সুখেই ছিল। অনাবশ্যক যজ্ঞ-টজ্ঞ নিয়ে সে মাথা ঘামাত না বা সে কারণে যেসব অনভিপ্রেত বৈরী উৎপন্ন হয়, আর্যাবতের রাজন্যবর্গের সঙ্গে তার কোনোদিনই তা ঘটেনি। একারণে মহাযুদ্ধে অংশগ্রহণকারী অধিকাংশ নৃপতিই স্বেচ্ছায় তার অনুগামী হয়েছিল, তার ভাগ্যের সঙ্গে নিজেদের ভাগ্য জড়িত করেছিল, তার পক্ষীয়গণের এই সংখ্যাধিক্য অবশ্যই তার কিছু সুকৃতির ফল। পাণ্ডবদের ক্ষেত্রে তা ঘটেনি। কেননা রাজ্য শাসন বিষয়ে তাদের তেমন কিছু সুকৃতি ছিল না। যদিও বলা হয়ে থাকে যে, তারা ন্যায় এবং সত্যের পথে বরাবর চলতে চেষ্টা করেছে, তবু তাদের বন্ধু-ভাগ্য যে ভালো ছিল না একথা বলা যেতে পারে। দুর্যোধনের পক্ষে তার সঙ্গে আত্মীয়তাবিহীন অনেক নৃপতিই যোগদান করেছিল। কিন্তু পাণ্ডবপক্ষে শুধু তাদের আত্মীয়রাই সহযোগিতা করেছে।

ন্যায় এবং সত্যের কোনো শাশ্বত সংহিতা নেই। মনীষীরা যুগ নিয়ম নির্বন্ধে যে সংহিতা প্রবর্তন করেন, আমার পিতা বাদরায়ণি তাকেই যুগধর্ম বলেছেন। যুধিষ্ঠির এবং তার ভ্রাতারা সত্য এবং ন্যায়ের যে সংহিতা বাল্যাবধি অনুসরণ করে চলেছেন, তা সর্বক্ষেত্রে যুগানুগ নয়। সে কারণে কৃষ্ণদ্বৈপায়ন যাদবশ্রেষ্ঠ কূটনীতিবিশারদ অচ্যুতের সাহচর্যে যুগানুযায়ী একটি সংহিতা সৃষ্টি করেছেন। সেই সংহিতা অচ্যুতকৃষ্ণ বহুকাল ধরেই পাণ্ডবদের অনুসরণ করতে অনুজ্ঞা করেছেন। কিন্তু যুধিষ্ঠির পুরা-সংহিতাসমূহের মোহে এত বেশি আবদ্ধ ছিলেন যে, বর্তমান সংহিতার যুগ-নির্বন্ধতা বিষয়ে সম্যকজ্ঞান লাভ করতে সক্ষম হননি। ফলে, দুর্যোধনাদির নিয়ত কূটকৌশলের কাছে তাঁকে বরাবর অপদস্থ হতে হয়েছে।

কুরুকুলের কুলপতিরা পাণ্ডবদের নীতিনিষ্ঠা এবং সত্যবৎসলতায় খুবই মুগ্ধ ছিলেন। কারণ তাতে তাঁদের যথেষ্টই লাভ ছিল। কিন্তু দুর্যোধনাদি ধার্তরাষ্ট্ররা এই অবক্ষয়ী যুগান্তকালের স্বাভাবিক কূটকচালি, ক্ষমতা কুক্ষিগত করার অপকৌশল বিষয়ে সম্যক অবহিত ছিল। মারি অরি পারি যে কৌশলে-এই মন্ত্র ততদিন তাদের আদর্শ হয়েছিল। যুধিষ্ঠির এবং তাঁর ভ্রাতারা এই নীতি অনেক পরে অনুসরণ করে। ক্ষমতার দ্বন্দ্বে কোন নীতি ভালো, কোনটা মন্দ, বা কোনটা ধর্ম আর কোনটা অধর্ম-এই বিচারের অবকাশ নেই। থাকা উচিত কিনা, সে প্রশ্ন অবান্তর, তবে থাকে না এটাই দেখা যায়। এই সংহিতায়, তাই বাদরায়ণি এবং অচ্যুতকৃষ্ণ, ভালোমন্দ, পাপপুণ্য, ধর্ম-অধর্ম ইত্যাকার যাবতীয় সমাজনৈতিক বিষয়কে আলোচনার বাইরে রেখে শুধুমাত্র কর্মকেই প্রাধান্য দিয়েছেন, আর, সেই কর্ম করার কৌশলকে বলেছেন যোগ। বলেছেন, যোগাঃ কর্মসু কৌশলম। বলেছেন, জানামি ধর্মং ন চ মে প্রবৃত্তিঃ, জানাম্যধর্মং ন চ মে নিবৃত্তিঃ। ত্বয়া হৃষীকেশ হৃদিস্থিতেন যথা নিযুক্তো স্মি তথা করোমি। এখন প্রশ্ন হচ্ছে, হৃদিস্থিত হৃষীকেশের নিযুক্তির সদর্থক স্পন্দন অনুসরণ করে কজনেই বা এ সংসারে কর্ম করতে পারে? কিন্তু ‘নচমে প্রবৃত্তি’ এই সহজ অনুভবে আকৃষ্ট হয় সবাই। ফলে, অনর্থ বাড়ে। এই সব তত্ত্ব অচ্যুত এবং বাদরায়ণি আমাকে প্রায়শই বলতেন। পূর্বের যাবতীয় ধ্যানধারণাকে বিচারের বাইরে রেখেই তাঁরা এই সংহিতা সৃষ্টি করেন, যার মূলকথা ক্লৈব্য পরিত্যাগ করে কর্ম করা এবং ফলের প্রত্যাশী না হওয়া। কেননা, ফলপ্রাপ্তির বিষয়ে কেউই নিশ্চয় করে জানেন না। পিতাকে একদিন এই অদ্ভুত তত্ত্বের বিষয়ে আলোচনা প্রসঙ্গে জিজ্ঞেস করেছিলাম। আমি বলেছিলাম, ভগবন, মানুষ কর্ম করে ফললাভের আশায়, ফল সম্পর্কে আশাবাদী বা আকাঙ্খী না হয়ে কীভাবে তাহলে সে কর্মে উৎসাহী হবে? পিতা বলেছিলেন, মানুষ কর্মে উৎসাহী হোক নিরুৎসাহী হোক, কর্ম তার জন্মনির্দিষ্ট। কর্ম তাকে করতেই হবে। কর্মফল প্রাপ্তির আকাঙ্খী হলে, ব্যর্থতার দুঃখ তাকে পেতে হবে, তাই এ তত্ত্ব। নির্মোহ কর্মে এই দুঃখের সম্ভাবনা থাকে না। আমি আবার প্রশ্ন করেছিলাম, সাংসারিক জীবনে, ত্রিতাপদুঃখক্লিষ্ট মানুষ কীভাবে নির্মোহ কর্মে যুক্ত হতে পারে? লোকায়ত লাভক্ষতির কথাও একেবারে তুচ্ছ করা যায় না। তারা কীভাবে নিষ্কাম কর্মে উৎসাহী হবে? কৃষিবলেরা ধান্যকৃত, গোধূম, মুদগ প্রভৃতি শস্যের আশায় ক্ষেত্র কর্ষণ করে থাকে। তারা যদি স্বর্ণকান্তি ধান্যকৃত বা এইসব শস্যের আকাঙ্খা না করে তবে ওই নিদারুণ ক্লেশ বহন করে ক্ষেত্রকর্ষণাদির কাজ কেন করবে? পিতা উত্তর করেছিলেন বৎস, তোমার বিতর্ক উত্তম এবং ন্যায়াশ্রয়ী। কিন্তু একটু গহনে যদি দৃষ্টিপাত কর, দেখবে, কৃষিবলের কর্ষণ বপন এবং রোপণে যে স্বাধিকার, শস্যলাভে সে স্বাধিকার নেই। শ্রমাদি আবশ্যকীয় ক্রিয়ার সঙ্গে ধান্য, যব বা গোধূমের ফলপ্রাপ্তি আদৌ শর্তসাপেক্ষ নয়। উপযুক্ত পর্জন্য বর্ষণ, আতপ কিরণ, পঙ্গপালাদির আধিভৌতিক আক্রমণ ইত্যাদি নৈসর্গিক কারণে ফলপ্রাপ্তি বিঘ্নিত হতে পারে। তপস্যা দ্বারা কৃষিবলেরা হয়তো এই সমুদায় প্রতিকূলতাকে জয় করতে সক্ষম হতে পারে, তবু আরও অনেক প্রতিকূলতাই ফললাভের সম্ভাবনাকে বিনষ্ট করে থাকে। যদিও আমার সংহিতার বাস্তবানুসরণ অতি কষ্টসাধ্য, তবু বলব, মনুষ্য যদি এই প্রজ্ঞায় নিজেকে ঋদ্ধ করে, তবে দুঃখরূপ সন্তাপ তাকে সামান্যই ক্লিষ্ট করবে। ফলত সে আত্যন্তিক হতাশার শিকার হবে না।

এর প্রত্যুত্তরে পিতাকে বলার মতো আমার যথেষ্ট বাস্তব যুক্তি ছিল না তা নয়, তবে আমি তা বলিনি। আমি বলতে পারতাম যে এই তত্ত্বের অনুজ্ঞাসমূহকে মানুষ যদি মোহযুক্ত হয়ে অনুসরণ করে তবে তার থেকে মহৎ বিপত্তি ঘটতে পারে। তবে আমিও অন্তরে যে পিতার এই তত্ত্বের দার্শনিকতায় আকৃষ্ট হইনি, তা নয়। আমার মনে হয়েছিল, যুক্তিই সব সময়ে সত্যকে সার্বিকতায় প্রতিষ্ঠা করতে পারে না। যুক্তির এক নির্দিষ্ট সীমারেখা আছে। এই মানসিকতার জন্য আমি আর কোনো প্রতিযুক্তির অবতারণা করিনি। কিন্তু এই সংহিতার তত্ত্ববিষয়ে আমার মনে নানারূপ সংশয় ছিল।

এই সংহিতাকে বাদরায়ণি এবং অচ্যুত আর্যাবর্তীয় রাজন্যবর্গের তথা চাতুর্বর্ণ্যের যাবতীয় মনুষ্যের অনুসরণীয় এক সনাতন বিধি হিসেবে প্রচার করেছেন। সেখানে কর্মের বিষয়ে নৈর্ব্যক্তিকতাকে তাঁরা চূড়ান্ত তাত্ত্বিকতায় প্রতিষ্ঠা দিতে চেয়েছেন। অচ্যুত চেয়েছিলেন পাণ্ডবেরা এই সংহিতাকে আশ্রয় করে কর্ম করে যান। ফল কী দাঁড়ায় দেখা যাক। বাদরায়ণির ইচ্ছাও অনুরূপই ছিল। ক্রমশ আর্যাবর্তীয় রাজন্যকুল এই নতুন সংহিতাকে অবলম্বন করে রাষ্ট্রধর্ম পালন করুন এবং চাতুর্বর্ণ্য বিধি অনুযায়ী সামাজিক বিন্যাস করুন, এমত আকাঙ্খাও তাঁদের ছিল।

কিন্তু প্রকৃত অবস্থা হচ্ছে এই যে আর্যাবর্তীয় রাজন্যকুল মস্তিষ্কবৃত্তির দিক দিয়ে নিতান্তই বদ্ধ-মস্তক। সেখানে প্রথাগত, কুলগত এবং যে সব অর্ধশিক্ষিত বা অশিক্ষিত ব্রাহ্মণ ঋষিগণের দ্বারা তাঁরা পরিবৃত এবং উপদিষ্ট হয়ে থাকেন, তাঁদের কুশিক্ষাজনিত প্রভাববশত পুরা-সংহিতাসমূহকেই প্রাধান্য দেওয়া হয়। সেই সব সংহিতার কার্যকাল যে ইতোমধ্যে শেষ হয়ে গেছে সেদিকে কারওরই কোনো ভ্রূক্ষেপ মাত্র নেই। যেমন, আমারই ঔরসজাত পুত্র যুধিষ্ঠিরের কথাই যদি ধরা যায়, সে বাল্যাবধি যে ধর্মাচরণ করে যশস্বী হতে চেয়েছে, তার উল্লেখ করা যেতে পারে। যুধিষ্ঠির বেদবিধি এবং ব্রাহ্মণ্য অনুশাসনের বড়ো অন্ধ অনুসরণকারী। ব্রাহ্মণেরা যে সবাই সমান বেদবিদ নন, সবার যে শাস্ত্রজ্ঞান সমান নয়, এ তথ্য তার অজ্ঞাত। ব্রাহ্মণমাত্রেই শ্রদ্ধার যোগ্য এবং তাঁদের অনুশাসন মানাই ধর্ম এরকমই তার বিশ্বাস ছিল। প্রাচীন লোকাচার এবং বৈদিক রীতিনীতির দ্বারা সে সম্যক পরিচালিত হত। এমনকী যেসব রীতি অধুনা সমাজে অপ্রচলিত, তাকেও সে ধর্ম হিসেবেই প্রতিষ্ঠা দিতে প্রয়াসী ছিল। এর ফল অধিকাংশ ক্ষেত্রেই খুব ক্ষতিকারক হয়েছে। ব্রাহ্মণদের প্রতি পাণ্ডবেরা কেন যে এত অধিক আকৃষ্ট তা নিয়ে আমি অনেক চিন্তা করেছি। যুধিষ্ঠিরকে বহুবার এ নিয়ে প্রশ্নও করেছি। যুধিষ্ঠির পরিষ্কারভাবে আমাকে কিছু উত্তর দেয়নি। তবে আমার মনে হয়েছে এবং অবশ্যই তার কার্যকারণও আমি বিশ্লেষণ করেছি, যে তাদের এই ব্রাহ্মণ নীতি আদৌ অকারণ নয়।

বর্তমান সময়ে ব্রাহ্মণদের প্রতাপ খুবই উগ্র। বিগতকালে এঁরা ক্ষত্রিয়দের সঙ্গে দীর্ঘ সংগ্রামে লিপ্ত হয়েছিলেন। সংগ্রামের কারণ অবশ্যই রাজনৈতিক ক্ষমতা সম্ভোগের বাসনা। তখন বর্ণভেদের সমস্যা তত তীব্র নয়। তখনও আর্যসন্তানদের মধ্যে কে ক্ষাত্রবৃত্তি অবলম্বন করবে, কে ব্রাহ্মণ্যবৃত্তি, তা নিয়ে চূড়ান্ত সিদ্ধান্ত হয়নি। তখন, পিতা যেমন আমায় বলেছেন, সবাই ব্রাহ্মণ, একবর্ণ। চাতুর্বর্ণ্য সমাজ তখনও গড়ে ওঠেনি। প্রথমে বর্ণভেদ হল দুভাগে। তাঁদের দুই বেদ। তারপর বৈশ্য বর্ণ এলে তিন বেদ হল। চতুর্থ বেদের সৃষ্টি হল অনেক কাল পরে। এর সব কিছুরই মূলে রয়েছে আর্য আর অনার্যদের বিরোধ আর ক্রমান্বয়ে বর্ণসংকরী প্রজনন। আমার পিতা কৃষ্ণদ্বৈপায়ন বর্ণাসংকর্যের পক্ষে, কিন্তু একই সঙ্গে আবার বর্ণাশ্রমেরও প্রতিষ্ঠাকামী।

ব্রাহ্মণ আর ক্ষত্রিয়দের বিরোধে এক সময় ক্ষত্রিয় বর্ণ নিশ্চিহ্ন হল। আগেই বলেছি, তখন যে সব মনুষ্য ক্ষত্রিয়বৃত্তিধারী ছিল, তারা পরশুরাম সম্প্রদায়ের ব্রাহ্মণদের হাতে নিশ্চিহ্ন হল। নিহত ক্ষত্রিয়দের বিধবারা তখন পরশুরামপন্থী ব্রাহ্মণদের দ্বারা রমিত হয়ে নতুন ক্ষত্রিয়দের সৃষ্টি করলে নানান ক্ষত্রিয় প্রবরদের উদ্ভব হয়। প্রবরভিত্তিক কুলোল্লেখের সূচনা তখন থেকেই- ঔর্বচ্যবনজামদগ্ন্যপ্নোবৎ প্রবরস্য ইত্যাদি মন্ত্রেই এর আভাস আছে।

বর্তমান ক্ষত্রিয়কুলের কেউই মূল ক্ষত্রিয় নন। এঁদের সকলেরই পূর্বজরা একদা পরশুরামপন্থী ব্রাহ্মণদের দ্বারা নিহত ক্ষত্রিয়দের বিধবাদের গর্ভে সেই সব ব্রাহ্মণগণ কর্তৃকই জনিত। সেই সব জনক ব্রাহ্মণেরা ঔর্ব, চ্যবন, জামদগ্ন্য অর্থাৎ পরশুরাম এবং তৎসম্প্রদায়ের ব্রাহ্মণদের বীর্যসম্ভব। চতুর্বর্ণের উদ্ভব বৃত্তান্তের কথা পিতা এভাবেই আমায় বলেছেন। এখন যারা ক্ষত্রিয়ত্ব দাবি করে বর্ণ-শুদ্ধতার, বংশকৌলীন্যের অহংকারে মত্ত, তারা কেউই বিশুদ্ধ ক্ষত্রিয় নয়। অথবা বিশুদ্ধ ক্ষত্রিয়, ব্রাহ্মণ, বা অন্য কোনো বর্ণ একটা নিছক বানানো ব্যাপার। কারণ মানুষের জন্মবৃত্তান্ত বড়োই রহস্যময়। মানুষ মানুষের ঔরসেই জন্মায়। বর্ণভাগ অতঃপরের বৃত্তান্ত। বর্তমানে চাতুর্বর্ণ্যের শিথিলতা সর্বত্রই পরিদৃশ্যমান। এখন তো বর্ণবিভাগ বংশভিত্তিকতার উপরেই আশ্রয়ী। তবে দ্বন্দ্বোত্তর যুগে ব্রাহ্মণ্যবৃত্তিধারীরা সবিশেষ শক্তিশালী হয়েছেন। এর কারণ, ক্ষত্রিয়দের চিরন্তন শস্ত্র সাধনা এবং ব্রাহ্মণদের শাস্ত্র। ব্রাহ্মণেরাই শাস্ত্রনির্মাতা, ব্যাখ্যাকর্তা তথা সংহিতার স্রষ্টা। ক্ষত্রিয়াদি যাবতীয় বর্ণের মানুষেরা ধন, যশ বা ক্ষমতায় যতই ঋদ্ধ হোক না কেন, তাদের ব্রাহ্মণদের উপর নির্ভরশীল থাকতেই হত। জ্ঞানের চর্চা কুক্ষিগত রেখেই সমাজে এই সুবিধাজনক অবস্থানে তাঁরা স্থায়ী হয়েছেন। সেকারণেই সংহিতাকে সনাতন করার জন্য তাঁরা এত উৎসাহী এবং দৃঢ়প্রতিজ্ঞ। এই সংহিতাই সনাতন ধর্ম। ক্ষমতার কেন্দ্রে যাঁরা থাকেন তাঁরা স্বকীয় সংহিতাকে সর্বদাই সনাতন বা শাশ্বত রূপে দেখতে চান।

এ নিয়ে পিতা দ্বৈপায়নের সঙ্গে আমার বিতর্ক অনেকই হয়েছে। পিতার অভিমত এই যে ক্ষত্রিয়কুল যেহেতু রাজন্য এবং চতুর্বলের অধিকারী, এরকম একটি সংহিতায় তাদের আবদ্ধ না রাখলে, তারা অপরিসীম স্বেচ্ছাচারী হয়ে উঠবে, আর তা অন্যান্য মনুষ্যজনেদের পক্ষে খুব দুঃসহ। কিন্তু আমার বিচারে, এই সংহিতাও রাজন্যবর্গকে সংহত বা সংযত রাখতে পারবে না। তা ছাড়া নিরঙ্কুশ ক্ষমতার অধিকারী ব্রাহ্মণেরাও কি অন্যান্য বর্ণের মানুষদের উপর উৎপীড়ন করছেন না? এই উৎপীড়ন ক্রমশ বাড়তেই থাকবে। কোনো সংহিতায় এর কিছুমাত্র প্রতিকারব্যবস্থা রাখা হয়নি, বর্তমান সংহিতায়ও নয়। প্রকৃতপক্ষে ব্রাহ্মণ এবং ক্ষত্রিয় চর্যাশ্রয়ী মানুষেরাই অপর বর্ণীয়দের উপর স্বেচ্ছাচারে প্রমত্ত। ব্রাহ্মণ্য বর্ণ সেখানে মস্তিষ্কের ভূমিকায়।

যুধিষ্ঠির একারণেই ব্রাহ্মণদের অত অনুগত। তার মনে অন্য ভীতিও আছে। সে জানে, ব্রাহ্মণেরাই মানুষের উচ্চ এবং নীচ বর্ণের ব্যবস্থাপনা করে থাকেন। তাঁদের খুশি মতোই বর্ণসংকরেরা বা ভিন্ন বর্ণের মানুষেরা ক্ষত্রিয়ত্ব লাভ করে। এমনকী অনার্য জাতীয় বহু মানুষকেও তাঁরা এভাবে ক্ষত্রিয়ত্বে উন্নীত করেছেন দেখা যায়। সেখানে তাঁদের বিচার, সেইসব মানুষেরা ক্ষমতাশালী কিনা তার উপর নির্ভর করে। বহু শক, যবন, আভীর ইত্যাদি জাতির মানুষকে তাঁরা ক্ষত্রিয়ত্বে স্থায়ী করেছেন দেখেছি। কিন্তু কোনো ব্যক্তি যদি ক্ষত্রিয়ত্ব, বৈশ্যত্ব অথবা শূদ্রত্ব থেকে ব্রাহ্মণত্বে উত্তীর্ণ হতে চায়, তাঁরা তাকে কঠোর আঘাতে শাসন করেন। আবার তাঁদের খেয়ালে ক্ষত্রিয়নৃপতিরাও যে চণ্ডাল বা অনুরূপ জাতীয় মনুষ্যে পরিণত হয়েছে তারও দৃষ্টান্তের অভাব নেই। তাই যুধিষ্ঠিরের ভীতি যে ব্রাহ্মণেরা যদি তাঁদের ক্ষত্রিয়ত্ব লোপ করেন, তবে বর্ণগতভাবে তারা আমারই মতো সূত হিসেবে পরিগণিত হবে। কুরুকুলের সম্পত্তির অধিকার নিয়ে যে বিরোধ, তার আর সমাধানের পথ থাকবে না। কৌরবদেরও এটাই ছিল সবচেয়ে বড়ো যুক্তি, এবং শাস্ত্রানুযায়ী তারা অবশ্যই সঠিক ছিল। একারণেই তারা সূচ্যগ্র পরিমাণ ভূমিও পাণ্ডবদের দিতে রাজি হয়নি। তারা পাণ্ডবদের কখনোই ক্ষত্রিয় বলে বা কুরুকুলের বলে গণ্য করত না। ক্ষেত্রজ ব্যবস্থা স্বীকার করলেও না। কারণ ক্ষেত্রজ বিধিনির্দেশনা পাণ্ডবদের ক্ষেত্রে রক্ষিত হয়নি।

ক্ষেত্রজ ব্যবস্থা অবলম্বন করে কুল বা বংশ রক্ষা করতে হলে, তার নির্দিষ্ট বিধি অনুযায়ীই তা করতে হবে। এই ব্যবস্থার ভালো বা মন্দের কথা বাদ দিয়েই বলছি। আগেও যেমন বলেছি, বর্তমান সমাজে, অর্থাৎ, এক্ষেত্রে পাণ্ডবদের জন্মকালে কিংবা আমাদের জন্মের সময়েও ক্ষেত্রজ ব্যবস্থা আদরণীয় ছিল না। তথাপি তার প্রচলন যে নেই তা নয়। এক্ষেত্রে সংহিতাসম্মত বিধি হল এই, যে পতি এবং কুলবৃদ্ধগণের সম্মতিসাপেক্ষ সদব্রাহ্মণ জনক দ্বারা কোনো কুলবতী একবারই মাত্র সন্তানলাভ করার অধিকার পাবে। কুন্তীর ক্ষেত্রে এই বিধি প্রযুক্ত হয়নি। তাঁর ক্ষেত্রে শুধুমাত্র পতির অনুজ্ঞা ছিল, এরকম শোনা যায়। কুলবৃদ্ধের এবিষয়ে কোনো ভূমিকা ছিল না। আবার কুন্তী একাধিকবার একাধিক পুরুষের দ্বারা সন্তানবতী হয়েছেন। এছাড়াও তাঁর ক্ষেত্রে আরও যে ব্যতিক্রম ঘটেছে, তা হল, তাঁর সন্তানদের পিতৃ-পরিচয় কিংবদন্তি দিয়ে আচ্ছাদিত হয়েছিল, কারণ, সেইসব জনকদের পরিচয় অজ্ঞাত ছিল। একমাত্র আমিই জানি যে যুধিষ্ঠিরের পিতা আমি। কর্ণ সম্পর্কে, কুন্তী আমাকে বলেছিলেন বলে জেনেছি যে, দুর্বাসা তাঁকে কৈশোরিককালে ছলনা দ্বারা ভোগ করেছিলেন তাতেই তার জন্ম। কিন্তু অন্যান্যদের অর্থাৎ ভীম এবং অর্জুনের জনকদের বিষয়ে আমি তাঁকে জিজ্ঞেস করেও কিছু জানতে পারিনি। আমি সন্ধিৎসু হলে কুন্তী বলেছিলেন, আমি সুস্থা, সবলা, সুন্দরী এবং সর্বাংশে কাম্যা রমণী। একজন ক্লীবের সঙ্গে বিবাহিতা হয়েছি বলে কি আমার যাবতীয় কামনা, বাসনা, আকাঙ্খা সব বিসর্জন দিতে হবে? ক্ষত্তা, আমি তোমাদের প্রচলিত বিধিতে বিশ্বাসী নই। আমি জানি, এসব বিষয়ে মানুষ শুধুমাত্র তাৎক্ষণিক উত্তেজনায় বাঙময় হয়, তারপর সব কিছু স্বাভাবিক হয়ে যায়। আমি কেন আমার সুখের বা আকাঙ্খার অধিকার ছাড়ব, বলতে পার? আমি তাঁকে বলেছিলাম, কুন্তী, তোমার বিচার করার জন্য এ প্রশ্ন আমি করিনি। আমি শুধু জানতে চেয়েছিলাম, ভীম, অর্জুনের জনক কে বা কারা? আর, মাদ্রীই বা তোমার ঔদার্যে কার বা কাদের দ্বারা অনুগৃহীতা হয়েছিলেন? কুন্তী বলেছিলেন, প্রিয় দেবর, স্ত্রীজাতীয়দের কিছু গুপ্ত কথা থাকে। তাকে উন্মোচন করতে চায় যে পুরুষ, তাকে দুঃখ পেতে হয়। আমি তোমাকে যথার্থই প্রীতি করি। তাই চাই না, তুমি সে দুঃখ পাও। তিনি এইসব বলেছিলেন। আমি পুরুষ হিসেবে আদৌ ঈর্ষাপরবশ মানুষ নই। কুন্তীর প্রতি আমার প্রীতি একটু ভিন্ন ধরনের। তার গভীরতা ঠিক নর্ম সহচর, দেবর বা অধুনা যাকে জার বলে অভিহিত করা হয়, তার কোনো অনুষঙ্গের মধ্যে পড়ে না। তিনি আমাকে একটা অবলম্বন মনে করেন এবং অবশ্যই আমিও তাঁর উপর অনেক বিষয়েই নির্ভরশীল। এ ক্ষেত্রে কামনা চরিতার্থ করাই শেষ কথা নয়। তার আরও অনেক বিস্তৃতি আছে।

আমিই যে যুধিষ্ঠিরের পিতা, এ বিষয়ে হয়তো অনেকেই সন্দিহান, কিন্তু কেউই প্রকৃত তথ্য জানেন না। কুন্তীর বা আমার, কারওরই এই বিষয়টি খুব সুখজনক স্মৃতি নয়। আমাদের এই মিলন বড়োই দুঃখের। আমাদের সম্পর্ক নর্মলীলার চাইতেও অনেক বেশি গভীর এবং এতই গভীর যে প্রয়োজন-প্রযুক্তিও সেখানে সুখানুভূতির চাইতে বিষণ্ণতারই জন্ম দিয়েছিল সমধিক। যুধিষ্ঠির আমার এবং কুন্তীর বড়ো বিষাদের ফসল। এ তথ্য বোধকরি পিতা বাদরায়ণি জানেন। কারণ, কুরুকুল, যেহেতু তাঁরই ধারা, সেকারণে তাঁর অগোচর কিছুই থাকে না। হায়, কুন্তী এবং আমাদের সম্পর্কের মধুরতা এবং মনস্তাপ আমি কাকেই বা বলব, কেই-বা বুঝবে।

তপোবনে কুন্তী যে কাদের দ্বারা অনুগৃহীতা হয়েছিলেন অথবা মাদ্রীর ক্ষেত্রেই বা কাদের নিয়োগের সম্মতি দিয়েছিলেন, তা অন্ধকারেই নিহিত থাকল। অথবা, আমার এমনও মনে হয়, দ্বৈপায়নই তার ব্যবস্থা করেছিলেন কিনা। কারণ, ইন্দ্র, পবন বা অশ্বিনীকুমার ইত্যাদিদের অনুসঙ্গ তিনিই তো প্রচার করেছিলেন। তিনিই ব্রাহ্মণদের দ্বারা তাদের দৈবোৎপন্নতা বিষয়ে প্রচার করান। যাঁরা প্রচার করেছিলেন তাঁরা প্রকৃত অর্থমূল্যও অর্জন করেছেন এবং পিতার বাক্য তাঁরা পরম সত্য বলেই জেনেছেন। জ্যেষ্ঠতাত এইসব কুমারদের কুলে গ্রহণ করতে বাধ্য হয়েছিলেন, কারণ তখনও মহাজননী এবং দ্বৈপায়নের কর্তৃত্ব কুরুকুলে অপ্রতিহত। ভীষ্ম প্রকৃতই ক্ষমতাহীন তখন। তাঁর সেই সময়ে অভিপ্রায় কী ছিল, তা তিনি প্রকাশ করেননি। প্রকাশ করেও কিছু লাভ হত না। কারণ কুলমর্যাদা দানের অধিকারী ব্রাহ্মণেরাই যখন তাদের প্রতিষ্ঠা দিচ্ছেন, তখন তার বিরুদ্ধে যাওয়া যে মূর্খামি ভীষ্ম তা বুঝেছিলেন।

আমার এই ব্যাখ্যার অর্থ এই নয় যে, আমি পাণ্ডবগণের অধিকারকে সমর্থন করি না। বরং আমি যে বরাবরই তাদের প্রতি পক্ষপাতপ্রবণ, এই নিন্দাই চিরকাল আমাকে শুনতে হয়েছে। ব্যক্তিগতভাবে, আমি কুন্তীর প্রতি শুধু আকৃষ্টই নই, তাঁর গুণগ্রাহীও বটে। তাঁর মতো তেজস্বিনী বুদ্ধিমতী এবং কৌশলী রমণী আমি আর দুজনমাত্রই দেখেছি। প্রথমজন মহাজননী সত্যবতী এবং অপরজন পাণ্ডবজায়া দ্রৌপদী। এঁদের মধ্যে একমাত্র দ্রৌপদীই কিছুটা স্বামী পরতন্ত্রী। কিন্তু সত্যবতী এবং কুন্তী নিয়ত স্বতন্ত্রা এবং স্ব-বুদ্ধি পরিচালিতা। কোনো পুরুষ, তাঁদের স্বাধীনসত্তাকে কোনোদিন খর্ব করতে পারেনি। আমি, এই তিন নারীকে অন্তর থেকেই শ্রদ্ধা করি। কুরুকুলে তাঁরা একটি মহৎ ধারা। কুরুপুঙ্গবদের দুর্ভাগ্য যে তাঁরা এই মহীয়সী রমণীদের যথার্থ মর্যাদা দিতে পারেননি। কিন্তু পাণ্ডবদের অধিকার বিষয়ে যে কথা বলছিলাম যে, সংহিতাসম্মতভাবে তারা কুরুকুলের উত্তরাধিকারী হতে পারে কিনা সে বিষয়ে আমার ধারণা এই যে এক্ষেত্রে তাদের অধিকারী হওয়ার কোনো বাধা নেই। দুর্যোধনাদির বক্তব্যে সংহিতাসম্মত যুক্তি থাকলেও, তার অন্য বিচার বা কূটভাষ আছে এবং তা নিতান্ত উপেক্ষণীয়ও নয়। প্রথমত কুরুবৃদ্ধগণ, অর্থাৎ ধৃতরাষ্ট্র, ভীষ্ম ইত্যাদিরা পাণ্ডবদের কুমার হিসেবে গ্রহণ করেছিলেন। সে কারণেই তাঁরা তখন কোনো প্রশ্ন তোলেননি। মহারাজ পাণ্ডুর সন্তান হিসেবেই তারা লালিত হয়েছে। কুরু মহাসভায়, সে সময়ে কেউ কোনোদিন এদের অধিকার বিষয়ে প্রশ্ন উত্থাপন করেনি। তাই দুর্যোধনাদির বক্তব্য হঠাৎ উপস্থিত হলে, তার ন্যায়ের দিকটা যতটা না ভারী হয়, অপকৌশল বা ধূর্তামির দিকটা প্রকাশ পায় তার অনেক বেশি। আমি আবারও বলছি, এইসব সংহিতাবিষয়ক বিচারে ভালো বা মন্দের নৈতিক দিকটাকে আমি আদৌ গ্রাহ্য করি না। সংহিতার কূটভাষ কদাচিৎ ভালো বা মন্দ, পাপ বা পুণ্যের মতো নৈতিক মানদণ্ডে বিচার্য হয়। সে কারণে ক্ষেত্রজ সন্তান লাভের ব্যাপারে কুন্তীর স্বাধিকার প্রয়োগকে আমি অন্যায় বলি না বা তাঁর সন্তানদের আমি অবৈধও মনে করি না। সংহিতার কূটভাষে, তাই কুন্তীর একাজকে আমি এভাবে ব্যাখ্যা করব যে কুলের স্বার্থে কুলবৃদ্ধরা যদি তাঁদের কুলবতীদের ব্রাহ্মণদের দ্বারা রমিত হতে দিতে পারেন-তবে সেই কামিনীদেরও অধিকার আছে অক্ষম পতির পরিবর্তে, সক্ষম এক বা একাধিক পুরুষের কাছ থেকে সুখ বা সন্তান লাভ করার। এক্ষেত্রে তো স্বামী আবার স্বয়ং অনুমতি প্রদান করেছিলেন। আমার এই কূটভাষ প্রাচীন প্রয়োগবিধির ক্ষেত্রেও আদৌ অপ্রচলিত ছিল না। প্রাচীন রমণীদের স্বাধিকারই ছিল নিজ অভিরুচি মতো পুরুষ নির্বাচন করে, তার কাছ থেকে সুখ এবং সন্তান লাভ করা। এক্ষেত্রে শুধু সন্তান বা উত্তরাধিকারী লাভই নয়, নারীর নিজস্ব শারীর সুখের বিষয়টিকেও আমি উপেক্ষা করতে পারি না।

এই সব কূটতর্ক ছাড়াও পাণ্ডবদের অধিকার বিষয়ে আমার প্রধান বক্তব্য, যা আমি আমার অগ্রজকে বহুবারই বলেছি যে, যখন কুরুরাজ্য, ভীষ্ম, দ্রোণ ইত্যাদি প্রধানদের সামনেই তিনি সমানভাবে ভাগ করে দিয়েছিলেন, তখনও তাদের অধিকারকে স্বীকার করেই নেওয়া হয়েছিল। তিনি কর্তা, তাঁর অভিপ্রায়েই সম্পত্তি বণ্টিত হয়েছে। যেকোনো নীতিতেই তার যাথার্থ গ্রাহ্য হওয়া উচিত। তা যদি গ্রাহ্য না হয় তবে অধর্মের উদ্ভব হয়। অধর্ম ধ্বংসকেই আহ্বান করে।

প্রসঙ্গত বলি, এই বণ্টন বিষয়ে কুরুবৃদ্ধগণ ও অন্যান্য প্রধানগণ অন্ধ থাকলেও, আমি লক্ষ্য করেছি, কীভাবে পাণ্ডুপুত্রদের বঞ্চিত করা হল। রাজ্য অর্ধ বিভক্ত হল বটে, কিন্তু পাণ্ডবেরা প্রাচীন প্রাসাদ, কোষাগারে সঞ্চিত রত্ন, অর্থ, মণিমুক্তা, প্রবাল ইত্যাদির কিছুই পেল না। সেনাবল, প্রতিষ্ঠিত নগরাদি বা উত্তমক্ষেত্র এর কিছুই তাদের দেওয়া হল না। তারা পেল শুধু অরণ্যসংকুল ভূমি। যমুনা তীরবর্তী সেই ভূমি তখন বিশাল মহীরুহ গুল্ম-লতা, শ্বাপদ আর বিষধর সরীসৃপাদির দ্বারা অধ্যুষিত ঘন-অরণ্যভূমি। কুরুকুল নৃপতিরা সেখানে শুধু মৃগয়াদির জন্যই যেতেন। এই অরণ্যভূমি সংলগ্ন একটি ক্ষুদ্র নগর, খাণ্ডবপ্রস্থ, তারা পেয়েছিল বসবাসের জন্য। সেখানে একটি জীর্ণ প্রাসাদ ছিল। তারই সংস্কার করে পাণ্ডবেরা সেখানে স্থিত হয়েছিলেন। অচ্যুতকৃষ্ণ এবং তাঁর অনুগত অন্ধক, বৃষ্ণি ইত্যাদি যাদবদের সহায়তায় দীর্ঘকাল পরিশ্রম ও অধ্যবসায় দ্বারা সেই খাণ্ডবপ্রস্থকে রমণীয় ইন্দ্রপ্রস্থে রূপান্তরিত করে পাণ্ডবেরা। সুতরাং এক অর্থে এ তো তাদের অর্জিত ভূমি। এই নগরী স্থাপন আর সুরম্য প্রাসাদ হর্ম্যাদি রচনায় দানবশিল্পীশ্রেষ্ঠ ময়ের অবদানের কথা কে না জানে? তবে এই নগরী পত্তনের বিষয়ে অচ্যুত এবং পাণ্ডবগণের কিছু অকীর্তির কথাও উল্লেখযোগ্য। সে বৃত্তান্ত ক্রমশ বলব। সে যাই হোক, এরপর তারা বিভিন্ন রাজ্য জয় করে করদ ও মিত্র রাজগণের সহায়তায় যখন ঋদ্ধিশালী হল, তখন তাদের বংশগত অধিকারের প্রশ্নের আর কীই-বা তাৎপর্য থাকে? এ তো স্বোপার্জিত সাম্রাজ্য এবং যুধিষ্ঠির অবশ্যই তার স্বামী। কিন্তু তাঁদের এই স্বাভাবিক প্রাপ্তি একসময় তাঁদের চক্রবর্তী সম্রাট হওয়ার দিকে আকর্ষণ করল। তাঁরা রাজসূয়ের আয়োজনে চেষ্টিত হলেন।

খাণ্ডবপ্রস্থে পাণ্ডবদের নগরায়ণের পর, পিতা দ্বৈপায়ন এবং তাঁর আদর্শ রাষ্ট্রপুরুষ বাসুদেবকৃষ্ণ একদিন আমাকে আহ্বান করলেন। দ্বৈপায়ন এবং বাসুদেব উভয়েই আমার পরম প্রিয়। একজন আমার পিতা, অপরজন আর্যাবর্তের শ্রেষ্ঠ পুরুষ, যাঁকে খুব কম লোকই উপেক্ষা করতে পারে। তিনি আবার পাণ্ডবগণের এবং কৌরবগণেরও পরমাত্মীয়। একদিকে তিনি কুন্তীর ভ্রাতুষ্পুত্র, অপরদিকে অর্জুনের শ্যালক। আবার দুর্যোধন-কন্যা লক্ষণার শ্বশুরও তিনি, যেহেতু তাঁর রূপবান পুত্র শাম্ব লক্ষণাকে বিবাহ করেছেন। কিন্তু আমার কাছে তিনি অচ্যুত। আমাদের পিতা বাদরায়ণি তাঁকে শুধু পুরুষোত্তম বলে মনেই করেন না, তাঁর অনুগামীদের দ্বারা গোটা আর্যাবর্তে তা প্রচারও করে থাকেন। ফলত বিরাট সংখ্যক মানুষের মনে এমন বিশ্বাসও জন্মেছে যে বাসুদেবকৃষ্ণ ঈশ্বরেরই স্বরূপ। তাঁর ইচ্ছামাত্রেই সৃষ্টি-স্থিতি-প্রলয় ঘটতে পারে। সে যাই হোক কৃষ্ণ আমার পরম মিত্র এবং আমি তাঁর একান্ত অনুগত। আমার এই প্রীতির কারণ অবশ্যই তাঁর অসামান্য বৌদ্ধিক উৎকর্ষ, তাঁর অসম্ভব কর্মদক্ষতা, যাদব গোষ্ঠীসমূহকে একসূত্রে গ্রথিত রাখার মতো কূটনৈতিক কুশলতা। তিনি নির্লোভ, তাঁর ক্ষমতাকামুকতা আদৌ নেই, অন্যের প্রয়োজনে সতত নিয়োজিত এবং সর্বোপরি সংহিতা এবং ইতিহাসজ্ঞ প্রাজ্ঞশীর্ষ পুরুষ তিনি। দ্বৈপায়ন এবং তিনি বর্তমানে আর্যাবর্তীয় রাজন্যবর্গের কর্তব্যাকর্তব্য বিষয়ে সম্যক চিন্তাশীল। অবশ্য অচ্যুত বিষয়ে এগুলি আমার নিজস্ব ধারণা মাত্র। আমি তাঁকে এভাবে ভাবতেই অভ্যস্ত।

ক্ষত্রিয় নামধারী বর্তমান রাজন্যকুল শৈশব থেকে একটি বিষয়ের শিক্ষার উপরেই অধিক মনোনিবেশ করে থাকেন-তা হল ধনুর্বিদ্যা ও অন্যান্য শস্ত্রবিদ্যা। এর সঙ্গে কিছু সাধারণ বৈদিক তথা সংহিতা সম্পর্কীয় জ্ঞানকে অবলম্বন করে তাঁরা শাসনক্ষমতার আসনে আসীন হন। অভিষেক পর্ব শেষ হতেই তাঁরা সৈন্য-সামন্ত নিয়ে পার্শ্ববর্তী ছোটো বড়ো কিছু দুর্বল বা সবল ভূস্বামীদের রাজত্বে হামলা করে কিছু ধনরত্ন লুন্ঠন করেন এবং এই কর্মের একটি গালভরা নাম দেন দিগ্বিজয়। বিজিত নৃপতিরা ক্ষত্রিয়দের বর্ণীয় বিধি অনুযায়ী রাজ্যচ্যুত হন না। তাঁরা নানা উপঢৌকন দিয়ে বিজয়ীর সঙ্গে সন্ধি করেন, আর যদি যুদ্ধে নিহত হন, তবে তদীয় পুত্ররা তৎস্থানে সিংহাসনে আসীন হন। স্ব স্ব ক্ষমতা অনুযায়ী রাজন্যরা এইসব করেন, তারপর একটা যজ্ঞ-টজ্ঞ করে নিজেকে চক্রবর্তী সম্রাট বলে ঘোষণা করেন। এটাই হচ্ছে সাধারণ চিত্র। তাঁদের ভাটব্রাহ্মণেরা অর্থহীন কিছু চাটুকারী শ্লোক রচনা করে তাঁদের যশোবৃদ্ধি ঘটান এবং নিজেরা প্রভূত ধনলাভ করেন। নৃপতিরা শ্লাঘায় স্ফীত হয়ে ভাবেন, পৃথিবীতে তিনিই শ্রেষ্ঠতম নৃপতি এবং তাঁদের বংশই যাবচ্চন্দ্রদিবাকরৌ পৃথিবীপতি থাকবেন।

কিন্তু শুধু রাজ্যজয় বা দিগবিজয় করে, আর যজ্ঞ করেই তো রাজ্যসমূহের শাসন কাজ চলে না। রাজারা মৃগয়া, যুদ্ধ-বিগ্রহ নিয়ে থাকেন। তাঁদের মন্ত্রীরা রাজ্য শাসন করেন। কিন্তু রাজ্য শাসনের নিমিত্ত যে সংহিতার প্রয়োজন, সে সংহিতা একমাত্র নারদীয় ঋষিগণ ছাড়া কারওরই গোচর নেই। এই নারদীয় ঋষিগণ প্রাচীনকাল থেকে দেশ-দেশান্তরে ঘুরে শাসকদের নিকট সংহিতা ব্যাখ্যা করে যশস্বী হয়েছেন। কিন্তু সমগ্র আর্যাবর্তে কোনো একক সাধারণসংহিতা এত কাল ছিল না, যা দ্বারা রাজ্যের প্রকৃতিপুঞ্জের শাসন তথা বিভিন্ন বিভাগীয় লোককৃত্যগুলো সুষ্ঠুভাবে সম্পন্ন করা যায়। এমনকী মহারাজ পাণ্ডুর সময়ও, যখন থেকে আমি কুরুরাজ্যের মহামন্ত্রিত্ব করছি, কোনো নির্দিষ্ট সংহিতার সাহায্য পাইনি। নারদীয় ঋষিগণের সহায়তায়ই আমাকে কর্মসম্পাদন করতে হয়েছে। অবশ্যই তা নিতান্ত খণ্ডচ্ছিন্ন ভাবে সংগ্রহ করে।

অচ্যুত এবং পিতা একদিন অপারাহ্নে আমাকে আহ্বান করে যমুনাতীরে বসলেন। পিতা বললেন, বিদুর, আমি এবং বাসুদেব অনেক আলোচনা করে সিদ্ধান্ত করেছি যে তোমার উপর একটি গুরুত্বপূর্ণ কার্যভার ন্যস্ত করব। আমি আশা করি, এবং বিশ্বাস করি, তুমি সেই দায়িত্ব খুব নিষ্ঠার সঙ্গে পালন করবে। কারণ, এই দায়িত্বের সঙ্গে আর্যাবর্তীয় তাবৎ মনুষ্যকুলের কল্যাণ জড়িত। আমি এবং কেশব, প্রকৃতিপুঞ্জ এবং রাজন্যদের অনুসরণীয় এক সাধারণ সমাজ-সংহিতা রচনা করেছি। প্রাচীন সংহিতাসমূহ মন্থন করে তার সার সংগ্রহ করেই যে সেসব রচিত হয়েছে এমন নয়, তার সঙ্গে নতুন অনেক কিছুই সংযুক্ত হয়েছে। সেই সংহিতা যথাসাধ্য প্রচারের চেষ্টাও করছি। তুমি মহারাজ পাণ্ডুর সময় থেকে এই মহান কুরুকুলে মহামন্ত্রীর কার্য খুবই দক্ষতার সহিত সম্পন্ন করে এসেছ। এমনকী মহারাজ পাণ্ডুর দীর্ঘ অনুপস্থিতিকালেও এই রাজ্য এবং কুল কোনো প্রকার উপপ্লব বা মাৎস্যন্যায়ের সম্মুখীন হয়নি। আমি এবং পুরুষোত্তম বাসুদেব তোমার এই প্রগাঢ় দক্ষ শাসন কার্যের নিতান্ত গুণগ্রাহী। আমরা উভয়েই তোমার এই মহান কার্যকে সাধুবাদ জানাই। এখন এই কুরুকুল, কাল নির্দেশে দুই ভাগে বিভক্ত হয়েছে। মহাকালের রথচক্র অনেকটা পথই অতিক্রান্ত হয়েছে মহারাজ পাণ্ডুর লোকান্তর গমনের পর। আমাদের মনে হয়, এই কুরু, পাণ্ডব তথা আর্যাবর্তীয় অন্যান্য নরেশকুল বা সাধারণতন্ত্রী যেসব রাষ্ট্রব্যবস্থা বর্তমান আছে, তাদের সবার সাধারণ কার্যক্রমের বা শাসন-রক্ষণের জন্য একটি ব্যাপক নতুন শাসনযন্ত্র রচনার প্রয়োজন আছে।

পিতা একথা বললে, অচ্যুত আমাকে গাঢ় আলিঙ্গনে বেঁধে বললেন, হে মহাভাগ, আপনি দীর্ঘকালব্যাপী এই বিশাল কুরুরাজ্যের শাসন-সংক্রান্ত যাবতীয় বিষয় নখদর্পণে রেখে, এর সামূহিক ব্যবস্থাদি সুচারুরূপে সম্পাদন করেছেন। আপনি প্রাচীন এবং বর্তমান সংহিতা বিষয়ে প্রাজ্ঞ। এই কারণে আমরা আপনাকে অনুরোধ করছি, যুগানুযায়ী একটি শাসন কার্যক্রম সংহিতা রচনা করুন, যার কল্যাণে ঘোর উপপ্লব কালে, কিংবা রাজা ব্যতিরেকেও যেন প্রকৃতিপুঞ্জ রাষ্ট্রের সুশাসন-প্রসাদ থেকে বঞ্চিত না হয়। কারণ, ক্ষত্রিয়কুল, আপনি অবগত আছেন, সাতিশয় কলহ তথা সমরপ্রেমী এবং কোনো রাজন্যকুলই এ সংসারে যাবচ্চন্দ্রদিবাকর শাসনক্ষমতায় অধিষ্ঠিত থাকতে পারে না। কিন্তু প্রকৃতিপুঞ্জ থাকে। যেহেতু শাসন না থাকলে সমাজে মাৎস্যন্যায়ের সম্ভাবনা, সে কারণে আমরা এমন এক শাসন কার্যক্রম সংহিতা চাই যা, কোনো রাজা বা শাসকের অবর্তমানেও সুচারুরূপে প্রকৃতিপুঞ্জকে শাসিত রাখতে এবং সামগ্রিক রাষ্ট্রীয়-কর্ম প্রবাহিত রাখতে সক্ষম হয়। আপনি নিশ্চয় জানেন যে শাসকের অবলুপ্তিতে শাসনের অবলুপ্তি কাম্য নয়।

এই অনুজ্ঞা প্রাপ্ত হয়ে আমি উভয়কেই নমস্কার নিবেদন করে বললাম, হে পিতা, হে অচ্যুত, আপনারা উভয়েই আমার তাবৎ জ্ঞান এবং কর্মদক্ষতার উৎস স্বরূপ। আমার এই অকিঞ্চিৎকর জীবনে, আপনাদের শিক্ষা এবং প্রসাদেই আমি কৌরব মহামন্ত্রীর কার্যনির্বাহে সক্ষম। এই মহামন্ত্রিত্ব পদও আপনাদের আশীর্বাদেই আমি লাভ করেছি। নচেৎ প্রথাসম্মতভাবে আমার তো আজ রথচালনা বা মাগধীকৃত্য করারই কথা ছিল। আপনারা যদি আমাকে এরকমই অনুজ্ঞা করেন, তবে, আমার প্রার্থনা এই যে, আমাকে বৎসরকাল সময় এ কার্যের জন্য নির্দিষ্ট করুন। এর জন্য আমাকে পূর্বাপর অনেক অনুসন্ধানই তো করতে হবে। আর এই বৃহৎ কর্মে অবশ্যই প্রভূত অর্থব্যয়ের আবশ্যকতা হবে, তার সংস্থানও যেন যথাযোগ্যভাবে থাকে।

পিতা এবং অচ্যুত আমার এই প্রার্থনা সঙ্গত মনে করলেন। অচ্যুত বললেন, হে মহাভাগ, আপনি যদি আমার পরামর্শে আস্থাশীল হন, তবে জানাই, আপনি এ কর্মে, সর্বাগ্রে নারদীয় গোষ্ঠীর ঋষিদের নিকট তথ্যানুসন্ধান করুন। কারণ, আমার জ্ঞানত তাঁরাই প্রাচীন সংহিতা বিষয়ে প্রাজ্ঞ। আবার যেহেতু, ইক্ষ্বাকুবংশীয় নৃপতিদের সংহিতাকারক ছিলেন বশিষ্ঠ প্রমুখ ঋষিগণ, তাই আপনার পিতা বশিষ্ঠ-প্রপৌত্র এই শ্রীকৃষ্ণদ্বৈপায়নের সতত সাহচর্যের বিষয়ও কদাপি বিস্মৃত হবেন না। ইনি সাতিশয় প্রাজ্ঞ। সর্বশাস্ত্র বিশারদ। আর্যানার্য কুলভেদে তাবৎ সংহিতা বিষয়ে ইনি কোষ বিশেষ। আবার এই আর্যাবর্তের প্রান্তীয় প্রদেশ সকল, যেমন সুমঙ্গল, ভদ্রাশ্ববর্ষ, হরিবর্ষ, কিম্পুরুষবর্ষ বা ইলাবৃতবর্ষের, কুরুদেশের, অর্থাৎ উত্তর কুরুর সংহিতাকারক মুনিগণের পরামর্শও আপনি গ্রহণ করবেন। আমার এমন পরামর্শের কারণ এই যে, এতাবৎকালে সার্বজনীন কোনো সংহিতা সৃষ্ট হয়নি। ক্ষুদ্র ক্ষুদ্র রাজ্য বা জনপদের জন্য পৃথক পৃথক সংহিতাতেই সব কাজ এতকাল চলেছে। আপনিই প্রথম ব্যক্তি, যাঁর অনুগ্রহে এক সর্বজনীন সংহিতা সৃষ্ট হতে চলেছে। আর্থিক ব্যবস্থাপনা বিষয়ে আপনি চিন্তিত হবেন না। তার দায় আমি গ্রহণ করছি।

যদিও খুবই কঠোর কর্ম, তথাপি এই দুই মহাত্মার অনুজ্ঞা আমি অত্যন্ত হৃষ্টচিত্তে গ্রহণ করলাম। মহামন্ত্রিত্বের নৈমিত্তিক দায়িত্বের জন্য উপমন্ত্রীমণ্ডলীর কয়েকজন বিচক্ষণ মন্ত্রীকে দায়িত্ব অর্পণ করে, প্রয়োজনীয় নির্দেশাদি প্রদান করে এই মহান কার্য পরিচালনা শুরু করলাম। এখন থেকে এক বৎসরকাল সময়ের মধ্যে আমাকে এই দায়িত্ব পালন করতে হবে। একাজ কখনোই একার পক্ষে সম্ভব নয়। তাই প্রথমেই আমি সর্বতোভদ্র, সুশিক্ষিত, কর্মনিপুণ এবং নিরলস একটি মণ্ডল গঠন করলাম। এই মণ্ডলের সভ্যরা বিভিন্ন রাজসভায় বহুকাল ধরে রাষ্ট্রীয় কার্যাদি সুষ্ঠুভাবে পরিচালনা করে অবসর জীবনযাপন করছিলেন। অন্ধ্র, ভোজ, বৃষ্ণি, দ্রাবিড়, পঞ্চাল, কুরু, মদ্র, প্রাগজ্যোতিষ এবং পৌণ্ড্রবর্ধনের রাজসভায় তথা সীমান্তস্থিত রাজ্যসমূহের অবসরপ্রাপ্ত জ্ঞানবৃদ্ধ মন্ত্রীরা সবাই সাগ্রহে এই মহান কার্যের জন্য আমার সহায় হলেন। মণ্ডলের প্রতিটি প্রবন্ধক সদস্যের সাহায্যের জন্য উপযুক্ত সংখ্যক করণিক, গবেষক এবং লিপিকার কায়স্থের ব্যবস্থা করলাম। প্রত্যেক প্রবন্ধক সভ্য স্ব স্ব দল নিয়ে আপন আপন রাজ্যের প্রাচীন এবং বর্তমান সংহিতা সূত্র সংকলনের কার্য শুরু করলেন। সেইসব সংহিতার প্রশাসনিক ব্যবস্থাদির পুঙ্খ পুঙ্খ বিবরণ পর্যালোচনা করে তাঁরা সারার্থ সংকলন করতে লাগলেন। আমি স্বয়ং নারদীয় গোষ্ঠীর সংহিতাকারদের সঙ্গে দীর্ঘ বিচার-বিশ্লেষণ এবং যাবতীয় কূটভাষাদি কার্যে ব্যাপৃত থাকলাম। প্রাক্তন দণ্ডনীতি প্রণেতাদিগের অর্থাৎ মনু, বৃহস্পতি, শুক্রাচার্য এবং অন্যান্য আচার্যদিগের রচিত মহৎ রচনাবলিরও তন্নিষ্ঠ অনুশীলনে যত্নবান হলাম।

নারদীয় গোষ্ঠীর ঋষিরা বহু প্রাচীন কালাবধি বিবিধ শাস্ত্র চর্চা এবং রচনায় দক্ষতার সঙ্গে কার্য করছিলেন। তাঁদের সেই পরম্পরা, সমাজ, রাষ্ট্র এবং অর্থনীতির উন্নয়নকল্পে অদ্যাবধি প্রবাহিত। এ কারণে আর্যাবর্তীয় রাজন্যবর্গ তাঁদের সবিশেষে সমাদর করতেন। এঁরা প্রায় যাযাবরের মতো পর্যটক। নানা জনপদ, নগর ঘুরে ঘুরে তাঁরা রাজা এবং শাসকদের সংহিতা বিষয়ে উপদেশ প্রদান করতেন। এইসব রাজন্যরাও তাঁদের সৎকারার্থে উপযুক্ত ধনাদি প্রদান করে তাঁদের কাজের বহমানতা বজায় রাখতে সহায়তা করতেন। আমি আমার উপরে ন্যস্ত কর্ম উপলক্ষে বর্তমান নারদীয় গোষ্ঠীপ্রধানকে সানুচর আহ্বান করেছিলাম। তাঁরা আমার এই কাজের জন্য স্থাপিত যমুনাতীরস্থ প্রধান শিবিরে এসে উপস্থিত হলেন। রীতি অনুযায়ী এঁদের গোষ্ঠীপ্রধান নারদ নামেই অভিহিত হয়ে থাকেন। বর্তমান নারদ, তাঁর সুযোগ্য প্রিয় সহচর পারিজাত, রৈবত, সুমুখ, ধৌম্য ইত্যাদিদের সঙ্গে নিয়ে এসে উপস্থিত হলেন। এঁরা পুরুষানুক্রমে সমস্ত বেদ, উপনিষদ, ন্যায়, পাতঞ্জল, শিক্ষা, কল্প, ব্যাকরণ, ছন্দ, জ্যোতিষ প্রভৃতি শাস্ত্র তথা কৃষি, বাণিজ্য, দুর্গ-সংস্কার, সেতু নির্মাণ ও পূর্ত ব্যবস্থা, আয়ব্যয় শাস্ত্র, পৌরকার্য বিষয়ক শাস্ত্র, জনপদ পর্যবেক্ষণ শাস্ত্র প্রভৃতি অষ্টবিধ রাজকার্যের শাস্ত্র বিষয়ে অসামান্য পারদর্শী।

যে ঋষি লোকহিতৈষণা কল্পে এই গোষ্ঠীর স্থাপনা করেছিলেন তিনি দেবর্ষি আখ্যায় আভূষিত হয়েছিলেন। তিনি ছিলেন ইলাবৃতবর্ষের অধিকারী। ইলাবৃতবর্ষের রাজার উপাধি ইন্দ্র। প্রাচীনকালে এই ইলাবৃতবর্ষ অত্যন্ত ঋদ্ধিশালী ছিল। দেবজাতীয় মানুষেরা ছিলেন সে দেশের অধিবাসী। বর্তমানকালে যদিও তাঁদের সেই প্রতিপত্তি এবং ঐশ্বর্য ততটা আর নেই, তবু সমতলস্থ রাজন্যবর্গ, ইলাবৃতবর্ষের প্রতি শ্রদ্ধাবান। সাধারণ প্রকৃতিপুঞ্জ এই দেশকে স্বর্গ মনে করে এবং সেই নামেই অভিহিত করে। ইলাবৃতবর্ষের স্বর্গ নামায়ণ এবং পর্বতোপরি দুরধিগম্য স্থানে তার অবস্থানের জন্য সাধারণ মানুষেরা একে জীবিত মনুষ্যের পক্ষে নিষিদ্ধ দেশ এবং পুণ্যবান মনুষ্যের মরণোত্তর লোক হিসেবে কল্পনা করে থাকে। অল্প শিক্ষিত ভণ্ড ব্রাহ্মণেরা নানাবিধ উপকথা কিংবদন্তির রচনা করে এই অনৈসর্গিক বিশ্বাসকে ব্যাপক মানুষের ক্ষেত্রে প্রতিষ্ঠিত করেছে। এখন অনেকেই মনে করেন যে স্বর্গ নামে একটি মনোরম, চিরসুখকর স্থান আছে এবং সেখানকার অধিবাসীরা-দেব, পিতর ও সিদ্ধগণ জরা, মৃত্যু এবং ব্যাধির অতীত। নারদীয় গোষ্ঠীর প্রথম নারদ এখানকার অধিবাসী ছিলেন বলেই তাঁকে দেবর্ষি অভিধায় ভূষিত করা হয়েছিল বলে মনে হয়।

আমি রৈবত, সুমুখাদি সংহিতাবিৎ নারদীয়গণের সাহচর্য নিয়ে মণ্ডলস্থ বিভিন্ন দল প্রেরিত সংহিতা-সূত্রগুলির পর্যালোচনা করলাম। মূলত প্রাচীন কুরুকুলের শাসন কার্যক্রমের শৃঙ্খলাকে চিন্তায় রেখে, একটি সুচারু শাসন-সংহিতা প্রণয়ন করা হল। যে যে বিষয় এই সংহিতায় অগ্রাধিকার পেল, তা হল কৃষি এবং কৃষি সম্বন্ধীয় কার্যাবলি, আন্তর্বাণিজ্য এবং বহির্বাণিজ্য, দুর্গসংস্কার এবং প্রতিরক্ষা বিষয়ক কার্যাবলি, আয়ব্যয় সংক্রান্ত হিসাবনিকাশ, পৌর-কার্য পরিদর্শন বিষয়ক কর্ম এবং জনপদ পর্যবেক্ষণ। এর প্রত্যেকটির জন্য এক একটি মহাবিভাগ এবং তার অধীনে প্রয়োজনমতো ক্ষুদ্র-বৃহৎ উপবিভাগ স্থাপনের বিধি দেওয়া হল। এইসব বিভাগ এবং উপবিভাগের কর্মচারী আধিকারিকগণ মহাবিভাগের কাছে তাঁদের কাজকর্মের জন্য দায়ী থাকবেন, মহাবিভাগগুলো স্ব-স্ব মন্ত্রকের কাছে এবং মন্ত্রকসমূহ মহারাজ অথবা সম্রাটের কাছে দায়বদ্ধ থাকবে। প্রত্যেকটি সংবৎসরের আয়ব্যয়ের হিসাবনিকাশ এবং সংশ্লিষ্ট বিভাগগুলির কার্যনির্বাহের জন্য আবশ্যক অর্থাদি বরাদ্দ বৎসরের প্রারম্ভেই করে রাখবেন। সমস্ত বিভাগীয় আয়ব্যয়ের পরীক্ষার জন্য অপর একটি বিভাগের হিসাব পরীক্ষকগণ একটি নির্দিষ্ট সময় অন্তর যাবতীয় হিসাবাদি পরীক্ষা করে দেখবেন। সমস্ত বিভাগের কর্মচারী এবং প্রবন্ধকেরা নির্দিষ্ট আচরণবিধি অনুযায়ী কর্ম করবেন। যে সমস্ত কর্মচারীগণ বার্ধক্যবশত অবসর গ্রহণ করবেন তাঁদের পোষণের জন্য রাজকোষাগার থেকে প্রতি মাসে উপযুক্ত ভাতা প্রদান করা হবে এবং বিভাগটি পরিচালনার জন্যও অন্য একটি বিভাগ কার্যশীল থাকবে। এছাড়া প্রতিবন্ধী, অসহায়, অক্ষম, যুদ্ধে বিকলাঙ্গ ইত্যাদি মানুষদের জন্য ভাতার বন্দোবস্ত করতে হবে।

কৃষি এবং বাণিজ্যসংক্রান্ত বিষয়ে সংহিতায় কতকগুলি গুরুত্বপূর্ণ বিধির ব্যবস্থা রাখা হয়। কৃষি এবং বাণিজ্য রাজকোষে অর্থাগমের মূল উৎস। তাই কৃষিবল এবং বণিকদের স্বার্থে সংহিতায় নানাবিধ সুযোগ-সুবিধার বন্দোবস্ত রাখা হল। কৃষিকাজকে বৃষ্টিপাত নিরপেক্ষকরণের জন্য যথেষ্ট সংখ্যক তড়াগ, বাপী, নদীসংলগ্ন প্রণালিকা ইত্যাদি সারা রাজ্যব্যাপী খননের দায় নির্দিষ্ট বিভাগের উপর বর্তাল। কৃষিকর্মে নিয়োজিত পশ্বাদির চিকিৎসা-সংক্রান্ত ব্যবস্থারও বিধি নির্দেশিত হল। কৃষিকর্মের সুগমতার জন্য প্রয়োজনীয় বীজাদির সরবরাহ এবং আপৎকালে বা প্রয়োজনে কৃষিবলসমূহকে শতচতুর্থাংশ বৃদ্ধিতে অনুগ্রহস্বরূপ শতসংখ্যক ঋণ প্রদান করার বিধিও সংহিতায় অন্তর্ভুক্ত হল, যাতে কৃষিবলেরা তাঁদের সাময়িক অর্থাভাব হেতু উৎপাদন অব্যাহত রাখতে পারে।

দেশীয় এবং বৈদেশিক বণিকদের ক্ষেত্রে শুল্ক গ্রহণের বিষয়টি যাতে কোনোভাবেই পীড়াদায়ক না হয়, তার জন্য যথোপযুক্ত অনুশাসন রাখা হল। পণ্যাদির পরিবহণসংক্রান্ত সুযোগের ব্যবস্থা, নদী ও সড়ক পথে সার্থবাহদের নিরাপত্তা বিধান, ইত্যাকার যাবতীয় ব্যবস্থার উপযুক্ত নিয়ম নির্দেশনা সংহিতায় স্পষ্টরূপে উল্লেখিত থাকল। সংহিতা রচনাকালে, নারদীয়গণের সঙ্গে আমি অনেক বিতর্কই করেছিলাম। তাঁরা পুরাতন সংহিতা অনুযায়ী কৃষি এবং বাণিজ্য-সংক্রান্ত নিয়মাবলির যে প্রস্তাবনা করেছিলেন, আমার তা মনঃপূত না হওয়ায়, আমি নতুন ও সহজ নিয়মবন্ধের পক্ষে মত প্রকাশ করেছিলাম। বৈদেশিক বাণিজ্যের শুল্কবিষয়ক প্রশ্নে তাঁদের বক্তব্য ছিল যে শুল্কহার যত বৃদ্ধি করা যায়, রাজকোষে অর্থাগম ততই বৃদ্ধি পায়। আমার বিচার ছিল সে ক্ষেত্রে আমাদের দেশীয় পণ্যের রপ্তানির বেশ কিছু সমস্যার সৃষ্টি হতে পারে। এ কারণে দেশীয় পণ্যের রপ্তানি এবং বিদেশি পণ্যের আমদানির ক্ষেত্রে আমি একটা সমীকৃত ব্যবস্থার বিধি সংহিতাবদ্ধ করতে অভিমত দিয়েছিলাম।

কর্মিক ও শিল্পীদের ক্ষেত্রে সংহিতায় যে ব্যবস্থা বিধিবদ্ধ হল, তা হচ্ছে, তাদের জন্য কতকগুলো কর্মাগার তৈরি করা হবে এবং তাদের নির্মিত শিল্পদ্রব্য নির্ধারিত প্রশাসন বিভাগ থেকে ক্রয় করা হবে। সেই বিভাগ আবার সমগ্র দেশে এবং বিদেশেও এইসব শিল্পদ্রব্য বিপণন ব্যবস্থা করবে। আমি বুঝেছিলাম এরকম ব্যবস্থা থাকলে শিল্পীগণ সম্বৎসর নিয়মিতভাবে তাঁদের প্রয়োজনীয় অর্থ পাবেন, আর তাঁদের শিল্পতপস্যাও অব্যাহত থাকবে।

এইসব প্রশাসনিক সংহিতার সঙ্গে আমি তখন আরও একটি সংহিতা তৈরি করেছিলাম। সেটি ছিল রাজ্য ব্যবস্থাপনার নিমিত্ত মূল সংহিতা। এই সংহিতার মাধ্যমে রাজা এবং রাজ্যের শাসক পদে বৃত সামন্তদের আচরণবিধি এবং ক্ষমতার বিষয়সমূহ গ্রন্থিত করেছি। সাধারণের অধিকার এবং কর্তব্যাকর্তব্য সম্পর্কেও সেখানে নির্দেশাবলি খুবই স্পষ্ট ভাষায় দেওয়া হয়েছে। প্রশাসনিক সংহিতায় শুধুমাত্র বিভিন্ন বিভাগীয় অধিকর্তা এবং কর্মীদের কর্তব্যাদি বিষয় তথা ক্ষমতা ও অধিকারের সম্বন্ধে বিধি নির্দেশ করা হয়েছিল। দ্বিতীয় সংহিতাটি শাসক এবং শাসিতদের ব্যাবহারিক বিষয়ের প্রয়োজনীয় নিয়মাবলির কোষ হিসেবে রচিত হল।

সংহিতা রচনা সম্পূর্ণ করে, আমি পিতা দ্বৈপায়ন এবং বাসুদেবকৃষ্ণকে তা অর্পণ করলাম। তাঁরা সেই বিপুল তালপত্রীয় লিপিকা পাঠ করে অতিশয় প্রীত হলেন। পিতা বললেন, বৎস, তুমি এক অতি প্রয়োজনীয় মহৎ কর্ম সম্পাদন করেছ। এই সংহিতাসমূহ অতঃপর বিদুর নীতি নামে খ্যাত হবে এবং আর্যাবর্তীয় রাজন্যগণ যুগ যুগ ধরে একে পরম সমাদরে ব্যবহার করবেন। আমার বিশ্বাস, এই নীতি অনুসৃত হলে তাবৎ প্রকৃতিপুঞ্জ এবং রাজন্যকুল উভয়েরই প্রভূত কল্যাণ হবে।

অচ্যুত বললেন, মহাভাগ, আপনি কুরুকুলের মহামন্ত্রী, আবার পাণ্ডবগণের হিতার্থী। আপনি অনুগ্রহ করে কৌরব সভায় এই নীতির প্রবর্তনা করুন এবং সম্রাট যুধিষ্ঠিরকে অনুজ্ঞা করুন তিনিও যেন ইন্দ্রপ্রস্থের প্রশাসনে এর ব্যাপক প্রচলন করেন। আমি যাদবদের পক্ষ থেকে, যাদব মহাসভায় এই সুনীতি অনুসৃত হবার বিষয়ে প্রতিজ্ঞাবদ্ধ হচ্ছি। আমার বিশ্বাস, কুরু-পাণ্ডব এবং যাদব গণজোটের এই নীতি প্রয়োগের সুফল দর্শন করে আর্যাবর্তীয় অন্যান্য রাজন্যগণ সাগ্রহে এর অনুসরণ করবেন। আপনি মহাপ্রাজ্ঞ, আপনার বুদ্ধি এবং ক্ষমতার উপযুক্ত কর্মই আপনি করেছেন। আপনার সর্বাঙ্গীণ কুশল হোক।
সংহিতা বিষয়ক এই দীর্ঘ স্মৃতিচারণা এ কারণে যে এতৎসত্ত্বেও সেই অনাকাঙ্খিত মহাপ্লবকে অতিক্রম করা গেল না। দ্বৈপায়নকৃষ্ণ এবং বাসুদেব-কৃষ্ণের অনুজ্ঞায় যে সংহিতা আমি নিরলস প্রচেষ্টায় রচনা করেছিলাম, তার গূঢ় উদ্দেশ্য ছিল, যদি এই সংহিতায় দীক্ষিত রাজন্যবর্গ পরস্পরের প্রতি বিদ্বেষ, ঈর্ষা পরিত্যাগ করে আর্যাবর্তের সমগ্র মানুষের কল্যাণকর্মে ব্রতী হয়। কিন্তু তা হল না। মহাপ্লব সংঘটিত হল। অত্যাচারী এবং অত্যাচারিত উভয়েই ভস্মীভূত হল এক উন্মাদ তাণ্ডবে।

সংহিতা রচনাকালে জনৈক নারদীয় ঋষি বলেছিলেন-

ব্যাধিভির্মর্থ্যমানং ত্যাজতাং বিপুলং ধনম্।
বেদনাং নাপকর্ষন্তিষতমানাশ্চিকিৎসকাঃ।।
তে চাতি নিপুণা বৈদ্যাঃ কুশলাঃ সম্ভূতৌষধাঃ।
ব্যাধিভিঃ পরিকৃষ্যন্তে মৃগা ব্যাধৈরিবার্দিতাঃ।।
কে বা ভূবি চিকিৎসন্তে রোগার্তান্ মৃগপক্ষিণঃ।
শ্বাপদানি দরিদ্রাংশ্চ প্রয়ো নার্তা ভবন্তি তে।।
ঘোরানপি দূরাধর্ষান্ নৃপতিনুগ্রতেজসঃ।
আক্রম্যাদদতে রোগাঃ পশূন্ পশুগণনা ইব।।

ব্যাধিতে ক্লিষ্ট হয়ে যাদের বিপুল ধন ত্যাগ করতে হয়, বৈদ্যরা যত্ন করেও কি তাদের মনস্তাপ দূর করতে পারেন? অতি কুশলী প্রাজ্ঞ বৈদ্যরাও, যাঁরা ঔষধ সংগ্রহে যত্নশীল, ব্যাধ যেমন মৃগদের নিপীড়ন করে, তেমনি ব্যাধি দ্বারা আক্রান্ত হন। এ ধরাধামে রোগগ্রস্ত মৃগ, পক্ষী, শ্বাপদ আর দরিদ্রদের কে চিকিৎসা করে? এরা প্রায়ই পীড়িত হয় না। পশু যেমন প্রবলতর পশু কর্তৃক আক্রান্ত হয়, অতি দুর্ধর্ষ উগ্রতেজা নৃপতিরাও সেইরূপ রোগের কবলে পড়েন।

প্রকৃতই, যখন কোনো ব্যক্তি, সমাজ বা জাতি কালরূপ মহারোগের শিকার হয়, তখন কোনো ঔষধেই তার নিরাময় হয় না। সে হিসাবে আমার সংহিতা তো ছার। কৌরব এবং যাদবকুল তথা সমুদায় আর্যাবর্তীয় রাজন্যকুলই যেন মহাকালের মহারোগে আপতিত হয়েছিল। লোভ অসূয়াদি এই মহাকাল রোগেরই উপসর্গ। জ্ঞান এবং প্রজ্ঞারূপ ঔষধেই এর নিরাময় সম্ভব। তাঁরা তা অর্জন করেননি।

উদ্ধব যখন আমাকে যদুকুল ধ্বংস এবং অচ্যুতের প্রয়াণ বিষয়ে সবিস্তারে বললেন, তখন এভাবেই আমি নিজেকে সান্ত্বনা দেবার চেষ্টা করলাম। কুরুকুল যে ধ্বংস হবে, এ আমার অনুসিদ্ধান্ত ছিলই। কিন্তু অচ্যুত জীবিত থাকতেই সাধারণতন্ত্রী যাদবেরাও পরস্পরের বিদ্বেষী হয়ে ধ্বংসপ্রাপ্ত হবে এ চিন্তা কদাপি করিনি। এতকাল জেনেছি সবাই এবং সবই কালের অধীন। কিন্তু তার প্রকোপ যে এতই দ্রুত তা তো অনুভব করিনি। এখন এই অনুভবে শীলিত আমার স্মরণে আসে মহাত্মা সনৎ কুমারের উক্তি,

ন হিংস্যাৎ সর্বভূতানি মৈত্রেয়ণগতশ্চরেৎ।
নেদং জন্ম সমাসাদ্য বৈরং কুর্বীত কেনোচিৎ।।
মৃতং বা যদি বা নষ্টং যোঙ্কতীতমনুশোচতি।
দুঃখেন লভতে দুঃখং স্বাবনর্থৌ প্রপদ্যতে।
ভৈষজ্যমেতদ দুঃখস্য যদেত দানুচিন্তয়েৎ।
চিন্ত্যমানং হি ন ব্যেতি ভূয়শ্চাপি প্রবর্ধতে।।

কিন্তু তবুও কি চিন্তাকে পরিত্যাগ করা যায়? তবুও কি অতীতকে ভোলা যায়? হস্তিনাপুর আমার তাবৎ লীলার ক্ষেত্র। হস্তিনাপুর এবং দ্বারকা এই দুই নগরীর ধ্বংস, কুরু এবং যাদবকুল, এদের নিধন, শুধু কি তত্ত্ব শ্লোকের গাম্ভীর্যে মুছে ফেলা সম্ভব? উদ্ধব জানালেন, হে প্রিয় বিদুর, অচ্যুত প্রয়াণ করার পূর্বে আমাকে বলে গেছেন, উদ্ধব, তুমি এখন প্রব্রজ্যা নাও, তীর্থে যাও। পরিভ্রমণ করো। হিমালয়ের ঊর্ধ্বে বদরিকাশ্রম একটি সুরম্য স্থান। সেখানে গিয়ে আত্মস্থ হও এবং শান্তি লাভ করো। সব ক্ষয়, ক্ষতি গ্রহণ করো। কেননা, কালই গড়ে, কালই ক্ষয় করে। মানুষ কালের সৃজন গ্রহণ করে থাকে, বিনাশকেও তার গ্রহণ করতেই হবে। তাকে তো বর্জন করা সম্ভব নয়।

এমত বলেছেন অচ্যুত। আরও বলেছেন তিনি, সম্ভবমতো, প্রকৃতিপুঞ্জের কাছে আমার মর্মগত ইচ্ছা এবং উপদেশ বিবৃত কোরো। আমার অবর্তমানে, লোকহিতৈষণার কর্ম তুমিই কোরো। তীর্থের কোনো প্রান্তে যদি ব্যথিত চিত্ত, অভিমানী, মহাভাগ বিদুরের সাক্ষাৎ পাও, তাঁকে বোলো, তিনি যেন অতঃপর মহাত্মা মৈত্রেয়র উপদেশ মতো চলেন। এইকথা জানিয়ে উদ্ধব বদরিকার উদ্দেশ্যে চলে গেলেন। আমিও মহর্ষি মৈত্রেয়ের সন্ধানে একের পর এক তীর্থ অতিক্রম করে, হরিদ্বারে এসে তাঁর দর্শন পেলাম।

প্রভাসের যমুনাতীর থেকে পদব্রজে নানান স্থান ও তীর্থপদ ভ্রমণ করে হরিদ্বারে এসে জানলাম অগাধ জ্ঞান-সমুদ্র মহামুনি মৈত্রেয় এখানে সশিষ্য অবস্থান করছেন। আমি সশ্রদ্ধ প্রণতি সহকারে তাঁর পাদবন্দনা করে বললাম, মহাত্মন্, আমি বিদুর। আমি একদা কুরুবংশের মহামন্ত্রী ছিলাম। শুনলাম, সেই মহাবংশ অধুনা ধ্বংসপ্রাপ্ত। ভ্রাতৃকলহের ভীষণ অনলে কৌরবেরা সব ভস্মীভূত হয়েছেন। যাদবগণও একই প্রকার ভ্রাতৃবৈরিতায় নিঃশেষিত। অচ্যুতকৃষ্ণ তাঁর নশ্বর দেহ পরিত্যাগ করেছেন। মহাকাল-তনয়া জরা তাঁর অলৌকিকপ্রায় ব্যক্তিত্বকেও অব্যাহতি দেয়নি। এখন শুধুমাত্র পাণ্ডবগণ জীবিত আছে, আর আমার অগ্রজ মহারাজ ধৃতরাষ্ট্র, তৎপত্নী গান্ধারী এবং পাণ্ডব-জননী কুন্তী শোক, জরা আর নৈরাশ্য অবলম্বন করে হস্তিনাপুরে আছেন। ভগবন, যুদ্ধ আরম্ভ হবার প্রাক্কালে, যুদ্ধরোধে বিফলমনোরথ আমি, সাতিশয় গ্লানি এবং অভিমান নিয়ে রাজধানী পরিত্যাগ করে প্রব্রজ্যা নিয়েছিলাম। এক্ষণে আপনার চরণসমীপে এসে উপস্থিত হয়েছি। আমি মহাত্মা দ্বৈপায়নপুত্র, তাঁর নিকট শিক্ষাপ্রাপ্ত। বর্তমানে জ্ঞানতৃষ্ণা ছাড়া আমার অন্য কোনোরূপ তৃষ্ণা বা আসক্তি নেই। আপনি সর্বশাস্ত্রবিৎ, বহুদ্রষ্টা। আপনি আমাকে জ্ঞানবিষয়ে উপদেশ করুন।

আমি একথা বললে, মৈত্রেয় স্মিত হাস্যে আমাকে জানালেন যে, তিনিও জ্ঞানমার্গী এবং আমার পরিচয়, কীর্তি তথা আমার বর্তমান প্রব্রজ্যা বিষয়ে তিনি সম্যক অবহিত। তিনি প্রথমে সৃষ্টি সম্পর্কে পুরুষ-প্রকৃতি বিষয়ক সাংখ্য-তত্ত্ব উপদেশ করলেন। আমি দ্বৈপায়নের নিকট সাংখ্যসূত্রের মূল তত্ত্ব জেনেছিলাম। এক্ষণে কুশারু পুত্র মৈত্রেয় তা সবিস্তারে ব্যাখ্যা করলেন। কিন্তু দীর্ঘকাল বৌদ্ধিক চর্চায় অতিবাহিত আমার নাগরিক চেতনায় মৈত্রেয়র ভক্তিবাদী তত্ত্বার্থ কোনো উৎসাহের সঞ্চার করল না। আমি প্রশ্নের পর প্রশ্নে তাঁকে উদ্ব্যস্ত করে তুলতে তিনি বললেন, বিদুর আমি ভেবেছিলাম, স্বজন শোকসন্তপ্ত হয়ে আপনি, যে জ্ঞান ভক্তিমার্গে বিলীন হয়েছে, সেই পথকে অবলম্বন করতেই যত্নশীল হবেন। সাংখ্যোক্ত সেই বিরাট পুরুষের প্রতি নিজের অহংকারসমূহ অঞ্জলি দিয়ে শুধুমাত্র ভক্তিরসে প্লুত হয়ে বাকি দিনগুলো অতিবাহিত করবেন। কিন্তু অনুমান হচ্ছে, আপনার অন্তরে এখনও কিছু আকাঙ্খা বর্তমান। আপনি অবশ্যই জ্ঞানী। কিন্তু সেই জ্ঞান আপনাকে বৈরাগ্য দিতে পারেনি। মৈত্রেয়র কথার প্রত্যুত্তরে বিনীতভাবে জানালাম, ভগবন, বৈরাগ্য তো আমি এখনও যাচ্ঞা করি না। আমি সর্বস্বান্ত, স্বজন-বন্ধুহারা বটে, তবু যে জ্ঞান কাঙ্খা করি তা লোকহিতৈষণায় প্রয়োগের নিমিত্তই করি। সাংখ্যোক্ত বিরাট পুরুষের প্রতি আমার কৌতূহল আছে, তাঁর স্বরূপও আমি জানতে বাঞ্ছা করি, কিন্তু এই মুহূর্তে তার থেকেও বেশি আকাঙ্খিত হচ্ছে সেই জ্ঞান, যা লোকহিতৈষণায় আমি প্রয়োগ করতে পারি।

আমার স্পষ্ট বক্তব্যে প্রীত হয়ে ঋষি লোকহিতৈষণা বিষয়ে আমাকে প্রভূত উপদেশ প্রদান করলেন। মৈত্রেয়র পারমার্থিক তত্ত্বাদির প্রতি যদ্যপি আমার বিশেষ কোনো আকর্ষণ ছিল না। তবু, তাঁর সাংখ্যতত্ত্বের ভাষ্যে যে বিরাটত্বের এক ধারণা আমার অন্তরে প্রবেশ করল, তার সাহায্যে আমার সমস্ত শোক, স্বজন-হারানোর সন্তাপ এবং বিপুল নৈরাশ্যকে আমি যেন অনেকটাই প্রশমিত করতে পারলাম। উদ্ধবের নিকট সেই মহাবিনাশের সংবাদ পাবার পর থেকে যে বেপথুর সৃষ্টি হয়েছিল, আজ যেন তার অনেকটা ভারই লাঘব হল। আমি জন্ম এবং কর্ম সূত্রে নিতান্তই বিষয়ী লোক। রাজনীতি আমার পেশা। মানুষ নিয়ে আমার যাবতীয় কর্মকাণ্ড। মানুষের সবকিছু নিয়েই আমার জ্ঞান এবং কর্ম প্রবাহিত হয়েছে এতকাল। আজ স্বজনবিয়োগের সন্তাপে কাতর হয়ে যে বেপথু প্রাপ্ত হয়েছি, তার নিরসনকল্পে বৈরাগ্য বা উদাসীনতা চাই না। আমার শরীর এখনও সক্ষম। মন সজীব। যতদিন যাচ্ছে, স্বজন-বান্ধব বিয়োগের সন্তাপ ক্রমশ ক্ষীণ হচ্ছে। কালই যেমন সব কিছুর সংহারক, কালই সেই সংহারজনিত বিয়োগ ব্যথার প্রশমক। মৈত্রেয় এই কাল সম্পর্কে গূঢ় সব তত্ত্ব আলোচনা করলে, সে বিষয়ে আমার সন্ধিৎসা তীব্র হল। আমি জানতে চাইলাম, হে ব্রহ্মণ, আপনি বলেছেন যে বহুরূপ অদ্ভুতকর্মা হরির কাল নামে এক রূপ আছে, তার কল্পনা কেমন? তার স্থূল বা সূক্ষ্মরূপ বর্ণনা করুন।

মৈত্রেয় বললেন, কালের আকার মহৎ ইত্যাদির পরিণামের দ্বারা স্থির হয়। কাল নির্বিশেষ, মূর্তিরহিত এবং আদি-অন্তহীন। হরি এই কালকে নিমিত্ত হিসেবে অবলম্বন করে লীলা দ্বারা নিজেকে বিশ্বরূপে সৃজন করে থাকেন। আমি জানতে চাইলাম-ভগবন, লীলাদ্বারা বিশ্বরূপ নিজেকে সৃজন করলে, সৃজনের পূর্বে লীলাকারের কি এক কায়িক সত্তার প্রয়োজন হয় না? বিশ্ব সৃজনের আগে কায়িক সত্তার অবস্থান বা অবয়ব কেমন? লীলার উপাদানই বা কী আর লীলাই বা কী নিয়ে? যাঁর লীলা, তিনি সৃজনের পূর্বে কি কালে স্থিত না অ-কালে? কালের সৃজন কে করেছেন? যদি স্বয়ং লীলাকারই কালকে সৃজন করে থাকেন, তবে তাকে নিমিত্ত হিসেবে অবলম্বনের হেতু কী? কাল যদি নির্বিশেষ হয়, তবে তাকে নিমিত্তরূপে অবলম্বনকারী সেই লীলাকার কি বিশেষ? তিনি যদি বিশেষ হন তবে তাঁর স্বরূপ কী?

এইসব প্রশ্নের উত্তরে মৈত্রেয় যেসব কথা বললেন, আমি বৌদ্ধিকভাবে সেইসব বক্তব্যের সঙ্গে একমত হতে পারলাম না। তিনি দেহ বা চৈতন্য নিয়ে নানা তত্ত্বের অবতারণা করলেন। তাঁর বক্তব্য এতই উপমা দ্বারা বিধৃত যে সেই কুয়াশা সরিয়ে প্রকৃত তত্ত্বে বা বিষয়ে পৌঁছোনো বড়োই কষ্টকর।

যদিও অচ্যুত উদ্ধবের কাছে মৈত্রেয়র প্রাজ্ঞতা বিষয়ে উত্তম প্রস্তাবই করে গেছেন, আমি কিন্তু সব বিষয়ে তাঁর মতকে গ্রহণ করতে পারছি না। অবশ্য এর কারণ বৌদ্ধিক চর্চার ভিন্নতাও হতে পারে। মৈত্রেয় যে তত্ত্বাশ্রয়ী, আমি সে তত্ত্ব নিয়ে কদাপি ভাবিত ছিলাম না। তাই মৈত্রেয়র তত্ত্ব এখনও আমার কাছে গ্রাহ্য হতে পারছে না। সে কারণে তাঁর কাছে অন্য ভাবে কিছু প্রশ্ন উত্থাপন করলাম। কালতত্ত্বই অবশ্য আমার বিষয়। কালতত্ত্ব নিরূপণে আমার আগ্রহ চিরকালের।

আমি প্রশ্ন করলাম, ভগবন, আপনার নিকট জ্ঞাত হলাম যে ক্ষিতি প্রভৃতি উৎপন্ন বস্তুর নাম কার্য। ওই কার্যের চরম অংশকে, অর্থাৎ যাকে আর বিভাগ করা যায় না, বা যা কার্যাবস্থা প্রাপ্ত হয়নি, কিংবা অন্যের সঙ্গে মিলিতও হয়নি, যা কার্যাবস্থা বা মিলনাবস্থা ব্যতিরেকেও বিদ্যমান থাকে, তাকে আপনি পরমাণু আখ্যা দিয়েছেন। আপনি বলেছেন, এই পরমাণুর অস্তিত্ব অনুমানসিদ্ধ, তা কখনো দৃষ্টিগোচর নয়। একটি বস্তু বহু পরমাণুর সমষ্টিরূপে গঠিত হলেও তাকে একটি একক বলেই মানুষ ভ্রম করে থাকে। পরমাণুর অস্তিত্বের এটাই প্রমাণ বলে আপনি মনে করেন। পরমাণু সম্পর্কে আপনি আরও যা যা বললেন-অর্থাৎ আপনি যাকে পরম মহান এবং পরম মহৎ পরিমাণ ইত্যাদি আখ্যা দিলেন, বস্তু সম্পর্কে সেই চূড়ান্ত সূক্ষ্ম ও স্থূল জ্ঞান আমি লাভ করলাম। এখন আমার জ্ঞাতব্য, কালও এইরূপ সূক্ষ্ম ও স্থূল রূপে অনুমিত হয় কিনা। এ বিষয়ে যদি বিশদ করে কিছু জানান তাহলে কৃতার্থ হই।

মৈত্রেয় বললেন, বিদুর, আপনার প্রশ্ন আপনারই সঙ্গত বটে। কাল, পরম পুরুষের শক্তি বিশেষ। কাল পরমাণু প্রভৃতি অবস্থা ভোগ দ্বারা ব্যক্ত পদার্থে ব্যাপ্ত হয়ে অবস্থান করেন। সূর্য যে পরিমাণ সময়ে পরমাণু পরিমিত দেশ অতিক্রম করেন তাকে পরমাণুকাল বলে, আর যে সময়ে পরমাণু সমষ্টিরূপ ভুবনকোষ অতিক্রম করেন তাকে পরমমহান কাল বলে। দুটি পরমাণু দ্ব্যণুক এবং তিনটির সম্মিলনকে ত্রসরেণু বলা হয়। যে কাল তিনটি ত্রসরেণু ভোগ করে তাকে ত্রুটি বলে। শত ত্রুটিতে এক বেধ, তিন বেধে এক লব, তিন লবে এক নিমেষ ও তিন নিমেষে এক ক্ষণ হয়ে থাকে। এভাবে পাঁচ ক্ষণে এক কাষ্ঠা, পঞ্চদশ কাষ্ঠায় এক লঘু, পঞ্চদশ লঘুতে এক জাড়িকা অর্থাৎ দণ্ড, দুই দণ্ডে এক মুহূর্ত এবং ছয় বা সাত দণ্ডে এক যাম গণনা করা হয়। এভাবেই ক্রমশ প্রহর দিবামান, রাত্রিমান, পক্ষ, মাস, বৎসর, ঋতু ইত্যাদি গণিত হয়ে থাকে।

মহাত্মা মৈত্রেয় এইভাবে নানান তত্ত্ব ও কাহিনি বর্ণনদ্বারা আমার চিত্তকে প্রভূত প্রশান্তি দান করলেন। কিছুদিন হরিদ্বারে তাঁর সাহচর্য লাভ করে স্থির করলাম, হস্তিনাপুরে প্রত্যাবর্তন করব। মৈত্রেয় বললেন, বিদুর, আমি পূর্বেও বলেছি, আপনার এখনও বানপ্রস্থ অবলম্বনের সময় হয়নি। আপনার পক্ষে হস্তিনাপুরে প্রত্যাবর্তনই উত্তম। হয়তো আপনাকে লাভ করে, সন্তপ্ত রাজা ধৃতরাষ্ট্র, গান্ধারী এবং কুন্তী তথা সাম্রাজ্য লাভ করেও যাঁরা দুঃখী, সেই পাণ্ডবেরা কথঞ্চিৎ সান্ত্বনা লাভ করবেন! মৈত্রেয়র নিকট স্বজনদের নাম শ্রবণে আমার মন অত্যন্ত চঞ্চল হল। হায় কী সন্তাপ! আমি একের অন্যায়ে সবাইকে পরিত্যাগ করে এই সুদীর্ঘ কাল কিনা প্রব্রজ্যায় কাটিয়েছি। যে দুঃখের দিনে নিকটে থাকে না সে কি স্বজন? আমার মনে হল, আমি অত্যন্ত গর্হিত কাজ করেছি। এইরূপ গ্লানিতে দগ্ধ হয়ে, আমি হস্তিনাপুর যাত্রা করলাম।
আমার এই প্রত্যাবর্তন বড়ো নিবিড়, বড়ো বিষণ্ণ, বড়ো শান্তি এবং বেদনার। এমন প্রত্যাবর্তন বড়ো ঘটে না। যাদের অনাদরের, অপ্রীতির এবং লাঞ্ছনার বিষবাষ্পে একদা শ্বাসরুদ্ধ আমি, শিকড় ছিন্ন করে প্রব্রজ্যার উঞ্ছ জীবনে ভেসে পড়েছিলাম, আজ আবার তাদেরই স্নেহস্মৃতি, প্রীতির অভিজ্ঞান আর হৃদয়বৃত্তির টানে ফিরে চলেছি সেই শিকড়ে। দীর্ঘ অনিকেত প্রব্রজ্যা একদার নিকেতনের সুখস্মৃতিটুকুই যেন শুধু জীইয়ে রেখেছে। এখন আবার এক নতুন বোধ যেন সক্রিয় হয়েছে মনের মধ্যে। সেই বোধের যুক্তিক্রম আগের যুক্তিক্রমের সঙ্গে মেলে না। এখন বোধ হচ্ছে, এইসব দম্ভী মানুষেরা, এই ক্ষমতাকামুক মানুষেরা, এই ক্রোধী, আত্মস্বার্থী, অপরিণামদর্শী মানুষেরাই আমার স্বজন। তারা যেখানে বাস করে, সেই আমার গৃহ, আর সেই স্থানই আমার স্বদেশ, যেখানে এরা নিয়ত দ্বন্দ্ব, কলহ, কুটিলতা, পরশ্রীকাতরতা, অভিমান, দম্ভ, ক্রোধ এবং অনুরূপ সহস্র দোষের সঙ্গে মানুষের অবশ্য প্রাপণীয় সব দুঃখ নিয়ে বসবাস করে। এরাই আমার স্বজন। প্রজ্ঞাভিমানী আমি যদি, এদের অবহেলা করে, অবজ্ঞা করে প্রব্রজ্যাকে সঙ্গত জ্ঞান করি, তবে আমিই শুধু শিকড়চ্যুত হব। শিকড়ে প্রত্যাবর্তনেচ্ছু আমার মনে এরকমই একটা ভাব ক্রীড়া করছে।

হরিদ্বার থেকে হস্তিনাপুরের পথ, পদব্রজে একপক্ষকালের। কিন্তু সে পথে আমি হস্তিনাপুরে যাব না। আমি এক গর্হিত কাজ করেছি। আমাকে তার প্রায়শ্চিত্ত করতে হবে। আমি সিদ্ধান্ত নিলাম, যে মহামন্ত্রী হওয়া সত্ত্বেও যুদ্ধকে পরিত্যাগ করে, ব্যক্তিক অভিমান পরবশ হয়ে আমি প্রব্রজ্যা নিয়েছিলাম, তার সন্তাপ যেন আমি সমূহ ভোগ করি। শুধু যুদ্ধ বন্ধ করতে বিফল মনোরথ হয়েছিলাম বলেই তার দায়, অন্তত মহামন্ত্রী হিসেবে আমি এড়াতে পারি না। এই যুদ্ধ একদিনের কোনো ঘটনার ফল নয়। কোনো ব্যক্তিক মান-অভিমানের ফল নয়-এর দায় বর্তমান আর্যাবর্তীয় সমাজের সকলেরই এবং আমিও তার অংশীদার। তাই এই যুদ্ধের সন্তাপ আমার অবশ্য প্রাপ্য, এমত বিবেচনায় আমার যাত্রাপথকে কুরুক্ষেত্র পর্যন্ত প্রলম্বিত করব, যেখানে আমার স্বজনেরা সমূলে বিনাশপ্রাপ্ত হয়েছে। সেখানেই সেই শূন্যতা আর হাহাকারকে হৃদয়ে ধারণ করে, তবেই হস্তিনাপুরে যাব। আর সেখানে সেই অন্ধ গলিত বৃদ্ধ পিতা, অভিমানিনী স্বেচ্ছান্ধা হতভাগ্য জননী গান্ধারী আর স্বয়ংসিদ্ধা কুন্তী আছেন। এই সময়ে মনে পড়ল, আমার অন্ধ অগ্রজের একদিনকার একটি অদ্ভুত স্নেহপূর্ণ আচরণ। দুর্যোধন, দুঃশাসন প্রভৃতির নিন্দাবাদ এবং পাণ্ডবদের প্রশংসাসূচক আলোচনা করায় অন্ধ কুরুরাজ আমাকে বলেছিলেন, তোমার সমুদায় বাক্য পাণ্ডবদের হিতকর এবং আমাদের অহিতকর। পাণ্ডবদের জন্য, কীভাবে আমি আমার পুত্রদের ত্যাগ করতে পারি? পাণ্ডবরাও আমার পুত্র বটে, কিন্তু দুর্যোধন আমার দেহ থেকে উৎপন্ন। বিদুর, আমি তোমার বহু সম্মান করে থাকি, কিন্তু তুমি যা বলছ, সবই কুটিলতাময়। তুমি চলে যাও বা থাক, যা ইচ্ছা কর। অসতী স্ত্রীর সঙ্গে মিষ্ট ব্যবহার করলেও সে স্বামী ত্যাগ করে।

আমি বরাবরই রাজাকে উপদেশ দিয়েছি, তিনি যেন দুর্যোধনকে পরিত্যাগ করেন। সে দুর্বিনীত, সে পাণ্ডবগণের অহিতকারী। কিন্তু আমি তখন চিন্তা করিনি যে দুর্যোধন ওই অন্ধরাজার জ্যেষ্ঠ পুত্র। ওই অন্ধরাজা তাঁর অন্ধত্বের জন্য সিংহাসন পাননি। তাঁর পুত্র সর্বগুণসম্পন্ন হয়েও কেন যুধিষ্ঠিরের অনুগত থাকবে, এ চিন্তা যে তাঁর স্বাভাবিক, তা আমি বুঝিনি। আমি বুঝিনি, দুর্বিনীত বলেই স্বীয় অংশজাত সন্তানকে ত্যাগ করা যায় না। দুর্যোধন যুধিষ্ঠিরের চাইতে বয়ঃকনিষ্ঠ, শুধুমাত্র এই কারণেই যুধিষ্ঠির রাজত্ব পাবেন, এই যুক্তি যে অন্ধরাজার স্বাভাবিকভাবে মনঃপূত নাও হতে পারে, সেকথা আমি ভাবিনি। পাণ্ডু তো তাঁর কনিষ্ঠ হয়েও রাজত্ব পেয়েছিলেন, এক্ষেত্রে না হয় তাঁর পুত্র রাজ্য লাভ করুক-এমন একটি চিন্তা তাঁর থাকা তো স্বাভাবিক। আমি এসব তখন ভাবিনি এবং রাজার তিরস্কারে বিরক্ত হয়ে সভাত্যাগ করে যুধিষ্ঠিরের কাছে চলে গিয়েছিলাম। তারা তখন বনবাসী।

রাজা পরে তাঁর ব্যবহারের জন্য অনুতপ্ত হয়েছিলেন। তিনি প্রকৃতই আমাকে ভালোবাসতেন। তাঁর বিরক্তি এবং ক্রোধ প্রশমিত হলে আমার উপস্থিতির অভাবে তিনি সাতিশয় ক্লেশ অনুভব করতে লাগলেন এবং অচিরাৎ সঞ্জয়কে আমার সন্ধানে প্রেরণ করলেন। আমিও চলে আসতে বাধ্য হয়েছিলাম। রাজা তখন আমাকে তাঁর কোলে বসিয়ে মস্তক আঘ্রাণ করে বলেছিলেন, ধর্মজ্ঞ, আমার ভাগ্যক্রমে তুমি ফিরে এসেছ, তোমার জন্য দিবারাত্র অনিদ্রায় আছি, অসুস্থ বোধ করছি। যা বলেছি তার জন্য ক্ষমা করো। আমি এখন সেই স্মৃতি রোমন্থন করে বুঝতে পারছি, সেই অন্ধরাজার প্রীতি কতই-না গভীর ছিল। আমি তাঁকে যেসব উপদেশ দিয়েছি, আজ বুঝতে পারছি, তা তাঁর পক্ষে পালন করা নিতান্তই অসাধ্য ছিল। সন্তানকে কোনো কারণেই ত্যাগ করা যায় না। সন্তান যদি নিতান্ত দুর্বিনীত পাষণ্ডও হয় তথাপি পিতামাতা তার প্রতি স্নেহমুক্ত হতে পারেন না। একারণে আমার মনে হল, আমাকে এক্ষুনি তাঁদের বড়ো প্রয়োজন। আমাকে পেলে তাঁদের সন্তাপিত চিত্তে প্রাথমিক আলোড়ন হয়তো খুবই তীব্র হবে, তবে, আমার সাহচর্য সেই সন্তাপে চন্দন প্রলেপনও তো বটে। তাঁদের বর্তমান শোকমগ্নতার কালে তাও কি এক অসামান্য সঞ্জীবনী নয়?

আমার দেহমন এখনও কর্মক্ষম। দীর্ঘকাল প্রব্রজ্যায় কাটিয়ে প্রভূত কষ্টসহিষ্ণুতাও আয়ত্ত হয়েছে। নানান দেশ, জনপদ ও তীর্থ দর্শনে অন্তরের বিস্তৃতিও হয়েছে প্রচুর। বহু ঋষি এবং বহুদর্শী শাস্ত্রজ্ঞ পুরুষের সাহচর্যে মানসিক তামসও অপসৃষ্ট। এখন প্রত্যাবর্তনের উত্তেজনায় আমি যেন যুবাপুরুষের উদ্দীপনা ও শক্তি বোধ করছি। শুধু ক্ষণে ক্ষণে দুঃস্বপ্নের মতো কুরু ও যদুকুল ধ্বংসের উদ্ধবকৃত বর্ণনা মনে পড়ায় হৃদয়ের হাহাকারকে প্রশমিত করতে পারছি না। মন তখন, বড়োই নৈরাশ্যে মগ্ন হচ্ছে।

বড়ো অদ্ভুত বোধ হচ্ছে আমার। যেসব রমণীরা অচ্যুতের মতো মহান পুরুষের প্রীতিধন্যা ছিলেন, তাঁরা নাকি, কেউ কেউ আভীর দস্যুদের সঙ্গে স্বেচ্ছায় চলে গেছেন। দ্বারাবতীতে যাদবেরা পরস্পরের প্রতি বিদ্বিষ্ট হলে, অচ্যুত এবং বলদেব তাঁদের মধ্যে সম্প্রীতি পুনঃস্থাপন মানসে প্রভাসতীর্থে এসে কিছুকাল আমোদ-আহ্লাদ উপভোগ করছিলেন। সেখানে অতিরিক্ত মদ্যপানে মত্ত যাদবপ্রধানরা পরস্পরের ধ্বংসসাধন করলে, অর্জুন স্ত্রী, বৃদ্ধ এবং বালক-বালিকাদের আনয়ন করার জন্য সেখানে গিয়েছিলেন। প্রত্যাবর্তনের সময় পথিমধ্যে পঞ্চনদের কোনো স্থানে সামান্য আভীর দস্যু তস্করেরা কুরুক্ষেত্র-বিজয়ী অর্জুন এবং তাঁর সহযোগী যোদ্ধাদের হেলায় হারিয়ে, তাঁদের সর্বস্ব এবং কৃষ্ণ প্রভৃতি যাদবশ্রেষ্ঠদের পত্নীগণকে লুন্ঠনে প্রবৃত্ত হয়। উদ্ধব বলেছেন, তখন স্বয়ং অচ্যুতেরই কোনো কোনো পত্নী সাতিশয় আগ্রহ সহকারে সেইসব আভীর দস্যুদের কন্ঠলগ্না হয়ে স্বেচ্ছায় চলে যান। অর্জুন বহু আয়াসে বাকিদের হস্তিনাপুরে নিয়ে আসেন। এই ঘটনা আমার বড়ো মর্মান্তিক এবং আশ্চর্যকর বোধ হল। কালের কী বিচিত্র গতি-

সর্বে ক্ষয়ান্তা নিচয়াঃ পতনান্তাঃ সমুচ্ছ্রায়াঃ।

সংযোগা বিপ্রয়োগান্তাঃ মরণান্তং চ জীবিতম্।।

বৃষ্ণি এবং যদু বংশীয় পুরুষপ্রধানেরা যে ঋদ্ধিশালী দ্বারকায় বাস করতেন, সেই দ্বারকা আজ সমুদ্রগ্রাসে। দ্বারকার বিপুল সৌন্দর্যের কথা আজও স্মৃতিতে বড়ো উজ্জ্বল প্রভায় প্রভাবান। আহা! যে সুমার্জিত রাজবর্ত্মসমূহে বিদ্যুৎবরণী নবীনা সুন্দরীরা কন্দুকক্রীড়ায় নিয়ত চঞ্চলা থাকত, তা এখন মকর, কুম্ভীরের আশ্রয়স্থল মহার্ণব। কত উদ্যান, কত উপবন, কতই না কুঞ্জে অলংকৃত ছিল অচ্যুতের প্রিয় এই দ্বারবতী! কত কলগুঞ্জন, কলহাস, প্রণয়লীলায় সতত আমোদিত এই পুরী মানুষের নয়নরঞ্জন ছিল। আজ সেখানে ভয়াল তরঙ্গমালার বীচিক্ষেপ যেন উন্মাদের মতো বিগতদিনের স্মৃতিকে খুঁজে বেড়াচ্ছে।

সেই মহতী নগরীর মহত্তম পুরুষের পত্নীগণ কীভাবে স্বেচ্ছায়, সানন্দে আভীর তস্করদের সঙ্গে রহঃকেলিতে লিপ্ত হন, আমার এই সুদীর্ঘ জীবনের অভিজ্ঞতায় তার মর্ম অনুধাবনে ব্যর্থ হই। মানুষ বড়ো বিচিত্র, আরও বিচিত্র বুঝি মানুষী। অথবা অচ্যুত, যিনি একজন আদর্শ মানব হিসেবে, তাঁর জীবৎকালেই বহুজন গ্রাহ্য হয়েছিলেন, তাঁরও জীবনচর্যার কিছু ত্রুটি ছিল, যা তাঁর কোনো কোনো পত্নীর এইরূপ আচরণের জন্য দায়ী। আমি জনশ্রুতিতে জেনেছি এবং উদ্ধবও আমায় বলেছেন যে অচ্যুতের রূপবান পুত্র শাম্বকে তাঁর অনেক বিমাতাই কামনা করতেন এবং এ কারণে অচ্যুত স্বয়ং তাঁর প্রতি বিরক্ত ছিলেন।

অচ্যুত সম্পর্কে যে লোকশ্রুতি প্রচলিত, যে তিনি অসংখ্য দার পরিগ্রহ করেছিলেন এবং স্ত্রী-জাতি বিষয়ে তাঁর অতিরিক্ত আসক্তি ছিল, তার মধ্যে সত্যতা আছে। বর্তমান সমাজে একাধিক দারপরিগ্রহ করা সামাজিক রীতিতে অধর্ম নয়। তবে আমার মনে হয়, অধিক কলত্র অধিক দুঃখের কারণ অবশ্যই হয়ে থাকে। অচ্যুত বহু লোকাতীত গুণের অধিকারী হয়েও নারীর প্রণয় বিষয়ে বড়ো উদার ছিলেন। একথা সত্য, তাঁর মহিষীরা, তাঁর অসামান্য গুণকীর্তির জন্যই, তাঁকে দয়িত পদে বৃত করেছিলেন। কিন্তু মানুষ হিসেবে তিনি যতই অসামান্য হোন, তাঁর জৈবিক ক্ষমতার নিশ্চয়ই এক সীমা থাকবে। একজন পুরুষ কখনোই অসংখ্য যুবতী স্ত্রীলোকের শারীরিক এবং মানসিক তৃপ্তি সাধন করতে পারেন না। প্রকৃতির বিধিকে লঙ্ঘন করলে, প্রকৃতি প্রতিশোধ অবশ্য নেয়। অচ্যুতের যে স্ত্রীগণ আভীর দস্যুদের সঙ্গে আহ্লাদের সঙ্গে চলে গেছেন, তাঁরা নিশ্চয় অতৃপ্ত জীবনযাপনে ক্লিষ্টা ছিলেন। অচ্যুত যেভাবে সত্যভামা, জাম্ববতী, চারুদেষ্ণা বা রুক্মিণী প্রভৃতি মহিষীদের প্রীতি সম্পাদন করতেন, সেভাবে নিশ্চিতই অন্যান্য স্ত্রীগণ আপ্যায়িত হতেন না। অধিকন্তু তিনি যথেষ্ট প্রাচীনতা প্রাপ্ত হলেও অসংখ্য যুবতী কন্যার পাণিগ্রহণে নিবৃত্ত হননি। জীবধর্মানুযায়ী তাদের আচরণ অবশ্য অসম্ভব নয়। অচ্যুতের নির্বিচার স্ত্রী গ্রহণের ফলে, বেশ কিছু পত্নী বস্তুত শাম্ব, প্রদ্যুম্ন প্রভৃতির অপেক্ষা বয়সে ছোটোই ছিলেন, এবং এসব ক্ষেত্রে তো কত কী-ই না ঘটতে পারে। রমণীর মন, প্রীতি সম্ভোগ ছাড়া কদাপি কি অনুগত থাকে? যে সব পত্নীরা তাঁর একবারই মাত্র সম্ভোগ লাভ করে বাকি জীবন অবরোধে, অনাদরের, অপ্রেমের যন্ত্রণায় ছিলেন, তাঁদের কাছে পুরুষ মাত্রেরই কাঙ্খিত হবার কথা, তা, তারা দস্যু তস্কর বা যাই হোক না কেন। পাণ্ডবদের নিরামিষ অন্তঃপুরের থেকে তস্করের সকাম আলিঙ্গন তাদের অবশ্যই শ্রেয় বোধ হওয়া স্বাভাবিক। এক্ষেত্রে লোকাচার অথবা আভিজাত্য কোনো প্রতিবন্ধকতাই নয়।

পথ বড়ো দীর্ঘ। রাজবর্ত্ম সর্বত্র তত প্রতুল নয়। লোকায়ত পথসমূহ ঘন অটবীর অভ্যন্তর দিয়ে কোনো কোনো রাজবর্ত্মে গিয়ে মিলেছে। কিন্তু এই অটবী অধ্যুষিত পথ আদৌ নিরাপদ নয়। খাণ্ডব অরণ্য দহনের সময় তৎস্থানীয় যেসব ভূমিপুত্ররা কৃষ্ণার্জুনের দৃষ্টি এড়িয়ে পলায়নে সক্ষম হয়েছিল, তারা এইসব আটবিক প্রদেশে এসে আশ্রয় নিয়েছে। আমি যখন মহামন্ত্রী ছিলাম, তখন এইসব অরণ্য সীমান্তবর্তী গ্রাম এবং জনপদের প্রকৃতিপুঞ্জ তাদের দ্বারা নিয়ত নির্যাতিত হত। এখনও সেইসব স্ব-ভূমিচ্যুত মানুষেরা, বিশেষত, নাগজাতীয় অনার্যরা, আর্য ক্ষত্রিয় বা তাদের সন্নিহিত মানুষদের প্রতি অসম্ভব ক্রোধপরতন্ত্র। নিরপেক্ষ বিচারে বুঝি, এই ক্রোধ অযৌক্তিক নয়। তবু একের অন্যায়ের প্রতিকার তো অন্যের উপর প্রতিশোধ নিয়ে হয় না, সে স্বজনদের কেউ হলেও না। কিন্তু উচিত অনুচিতের বিচার, মানুষের এই প্রতিশোধ-স্পৃহার ক্ষেত্রে একান্তই নিষ্ফল। জগতের সব মানুষ কোনোদিনই একই সঙ্গে সুবুদ্ধিপরায়ণ হতে পারবে না। হত্যা থাকলে প্রতিশোধ থাকবে, প্রতিশোধ যদি আবার হত্যা সংঘটিত করে তবে তার প্রতিশোধেও পুনর্বার হত্যাই ঘটবে, এবং এর পৌনঃপুনিকতার শেষ হয় না। অথচ লোকশিক্ষার জন্য কত মনীষীরা কত না কথা বলে গেছেন। তাঁরা বলেছেন, মা হিংসীঃ। বলেছেন, জীবাতবে ন মৃত্যবে। হত্যা সর্বতোভাবে পরিত্যাজ্য-একথা তো সবাই বলেন। কিন্তু মানুষ যেন মৃত্যুকেই স্বীয় কর্মদ্বারা অবধার্য করে তুলতে চায়। কৃষ্ণার্জুনের মতো মহান ক্ষত্রিয় চর্যাশ্রয়ী রাষ্ট্রপুরুষেরা কেন যে খাণ্ডবদাহের মতো এক অমানবিক কর্ম করলেন, তা আমি অনুধাবন করতে পারিনি। সবাই বলে, বাসুদেবকৃষ্ণের সব কার্যের তাৎপর্য বোঝা সাধারণ মানুষের পক্ষে অসম্ভব। পিতা দ্বৈপায়নও একথা বলেন। আমি অচ্যুতকৃষ্ণের নিতান্ত গুণগ্রাহী। অর্জুনও আমার অপরিসীম স্নেহ এবং শ্রদ্ধার পাত্র। তাঁদের উভয়ের গুণ, কীর্তি এবং যশ আমার শ্লাঘার বস্তু। খাণ্ডব বন আবাদ করানো ইন্দ্রপ্রস্থ নগরীর বিস্তারের জন্য প্রয়োজনীয় অবশ্য ছিল। কিন্তু খাণ্ডব অরণ্যাশ্রয়ী মনুষ্য তথা সর্বপ্রাণীকে সংহারের হেতু যে কী, তা আমি কোনোদিনই বুঝতে পারলাম না। আমি পাণ্ডব পক্ষপাতী এই বদনামের সত্যতা স্বীকার করেই বলছি, এর ফলে দুর্যোধনেরই লাভ হয়েছে। অথবা খাণ্ডবদাহ এবং তার অভ্যন্তরস্থ সব প্রাণীর নির্বিচার নিধনও কি কুরুক্ষেত্রের এই ব্যাপক ধ্বংসযজ্ঞের অন্যতম পূর্বশর্ত নয়? কে জানে এই ধ্বংসের প্রতিশোধ যজ্ঞ আরও কত ক্রমান্বয়ী হবে? নাগরাজ তক্ষকের পুত্র, শুনেছি এখন নাগজাতির নেতৃপদে আসীন। খাণ্ডবদাহের সময় অর্জুন আর কৃষ্ণ বহু নাগ জাতীয় অনার্য মানুষদের হত্যা করেছেন। কুরুক্ষেত্র যুদ্ধে তাই বহু নাগ জাতীয় বীর কৌরবপক্ষ অবলম্বন করেছিল। নাগেরা বহুকাল ক্রোধ পুষে রাখতে পারে, এটা তাদের স্বাভাবিক প্রবণতা। তারা বড়োই প্রতিশোধপরায়ণ এবং গোপন যুদ্ধই তাদের ধর্ম। তারা ক্ষত্রিয়দের মতো সম্মুখ যুদ্ধ সাধারণত করে না। কে জানে ভবিতব্য কী?

ক্ষত্রিয়দের কতকগুলো নিয়মবিধি আছে। যেসব ক্ষত্রিয়বীর সেই নিয়মবিধির বাইরে গিয়ে কাজ করেন, সমাজে তাঁদের বড়ো অখ্যাতি হয়। কোনো ক্ষত্রিয় বীরের নিরস্ত্রের প্রতি, রণপরাঙমুখ যোদ্ধার প্রতি, স্ত্রী-জাতীয়, রুগ্ন, অসমর্থ, বিশ্রামরত, সংগমরত বা শরণাগত কারওর প্রতি অস্ত্রপ্রয়োগ অকর্তব্য, অধর্ম। সে বিচারে তাঁদের খাণ্ডবদাহ সম্পর্কীয় কার্যাবলিতে বিলক্ষণ অধর্মের ব্যাপার আছে। খাণ্ডবদাহ কোনো যজ্ঞ নয়। যজ্ঞ করা বা করানো ক্ষাত্রধর্ম। রতিক্রিয়া থেকে শুরু করে, অশ্বমেধ, গোমেধ, নরমেধ ইত্যাদি সব কর্মই ক্ষত্রিয়েরা যজ্ঞের নামে করে থাকেন এবং তা বিভিন্ন যুগধর্মে আদৃতও। কিন্তু নির্বিচার হত্যা, তা মানবই হোক কিংবা পশুই হোক তা কোনোযুগেই ক্ষত্রিয়ের কর্তব্যকর্ম বা ধর্ম বলে আদৃত হয়নি। খাণ্ডবদাহ প্রকল্পে কৃষ্ণার্জুন এই ধর্মের ব্যত্যয় ঘটিয়েছিলেন। তাঁরা যজ্ঞকর্ম ব্যতিরেকেই প্রাণী হত্যায় লিপ্ত হয়েছিলেন। শুধু তাই নয়, সে প্রাণী হত্যা নিতান্তই নির্বিচার প্রাণী হত্যা, এমনকী নির্বিচার অরণ্যসংহারও কোনো যজ্ঞকর্ম বলে অভিহিত হতে পারে না। সেটাও পরোক্ষভাবে ব্যাপক প্রাণী ধ্বংসেরই তুল্য।

শরণাগতকে রক্ষা করা ক্ষাত্রধর্ম। খাণ্ডবদাহ কর্মেও কৃষ্ণার্জুন কিছু শরণাগতকে রক্ষা করেছিলেন। কিন্তু যে কজন শরণাগত হতে পেরেছিল, তার বহু গুণ বেশিই তো হবার সুযোগই পায়নি। তার আগেই তো তারা কৃষ্ণার্জুনের অব্যর্থ শরসন্ধানের শিকার হয়েছিল। নাগ এবং পক্ষিকুলীয় অনার্যরা, যারা এই আটবিক ভূমির স্বাভাবিক জাতক, তারা কৃষ্ণার্জুনের দ্বারা শান্ত মস্তিষ্কে, বিনাপরাধে নিহত হয়েছিল। এক্ষেত্রে তাঁরা আদৌ ক্ষাত্রধর্ম রক্ষা করেননি। স্বার্থের কারণে প্রকৃতি এবং প্রকৃতিজদের সংহারে তাঁরা অগ্নির বড়ো অপ-ব্যবহার করেছিলেন।

হরিদ্বার থেকে কুরুক্ষেত্র যাওয়া সে কারণে খুবই বিপদসঙ্কুল। মৈত্রেয়র উপদেশ মতো, একটি সার্থবাহদলের সঙ্গ নিয়েছি। এই সার্থবাহেরা কুরুক্ষেত্র হয়ে পঞ্চনদ পর্যন্ত যাবে তাদের পণ্য নিয়ে। তাদের কাছে নিজ পরিচয় গোপন রেখেছি। আমি একজন তীর্থযাত্রী পর্যটক-এরকমই তারা ধরে নিয়েছে। তারা সারাদিনমান রাস্তায় চলে, রাতে কোনো গ্রামপ্রান্তে আশ্রয় নিয়ে এক বৃহৎ অগ্নিকুণ্ড প্রজ্বলিত করে অবস্থান করে। তাদের সঙ্গে শস্ত্রধারী রক্ষকেরা আছে। তারা সারারাত প্রহরায় থাকে। যাতে দুষ্ট গ্রামীণ বা দস্যুরা সার্থবাহদের পণ্য অপহরণ করতে সাহসী না হয়। এইসব শস্ত্রধারী রক্ষীরা বিভিন্ন রাজ্যের রাজাদের বেতনভুক। এর মধ্যে কিছু রক্ষী আছে, যারা মহারাজ যুধিষ্ঠিরের অনুগত। তাদের অধিকাংশই ময়রাষ্ট্র বা মৈরাটের মানুষ। খাণ্ডবদাহের পর, ইন্দ্রপ্রস্থের প্রসার বৃদ্ধি হয়, তখন ইন্দ্রপ্রস্থের সীমান্তরেখার শিল্পীশ্রেষ্ঠ ময়ের প্রতি প্রীতিবশত মহারাজ যুধিষ্ঠির কৃষ্ণার্জুনের পরামর্শে এই সীমান্তবর্তী নগরটির নাম রাখেন ময়রাষ্ট্র।

সার্থবাহদের নিজেদের মধ্যে নানা বাক্যালাপে হস্তিনাপুর এবং ইন্দ্রপ্রস্থ সম্পর্কে নানা খবর পাই। ইন্দ্রপ্রস্থের ময়সভায় এখন আর পাণ্ডবেরা থাকেন না। যুদ্ধ জয়ের পরেই তাঁরা হস্তিনাপুরের প্রাচীন প্রাসাদে চলে গেছেন। ইন্দ্রপ্রস্থে এখন শুধু কিছু উচ্চপদস্থ অমাত্য, তাঁদের পরিবার নিয়ে বাস করছেন। অনিরুদ্ধের নাবালক পুত্র বজ্রকে সেস্থানের উত্তরাধিকারী মনোনীত করার কথা নাকি ভাবা হচ্ছে। উদ্ধব অবশ্য আমাকে অনেক সংবাদই বলেছিলেন। তবে যেহেতু তিনি যদুকুল ধ্বংস হবার পরপরই বেরিয়ে পড়েছিলেন, তাই পরবর্তী অনেক খবরই তাঁর জানা ছিল না।

ভীষ্মের তথা নিহত কৌরব ও পাণ্ডবপক্ষীয় যোদ্ধাদের অন্ত্যেষ্টির পরপরই যুধিষ্ঠির নাকি অত্যন্ত অবসাদ এবং বিষণ্ণতায় মুহ্যমান হয়ে পড়েছিলেন। দীর্ঘকালব্যাপী এক ভীষণ যুদ্ধ প্রস্তুতি এবং বিপুল আত্মীয়-বান্ধব ক্ষয়কারী এই যুদ্ধের পর এরকম অবসাদ বিষণ্ণতা খুবই স্বাভাবিক। আবার এই বিপুল কর্মোদ্যোগের পর, অকস্মাৎ কর্মহীনতাও এই বিষণ্ণতাকে বাড়িয়ে তোলে। সেকারণে, ব্রাহ্মণ ও ঋষিগণ অশ্বমেধ যজ্ঞ করতে উপদেশ দেন। ফলত যুদ্ধের এক বছরের মধ্যেই এই যজ্ঞকাণ্ড পাণ্ডব-ভ্রাতাদের পুনরায় কর্মোদ্যোগী করে তোলে।

মৈরাটের অরণ্যভূমি নিতান্তই সংকটসংকুল। যদিও এইস্থান যুধিষ্ঠিরের সাম্রাজ্যেরই অন্তর্গত। তথাপি এই অরণ্যেই খাণ্ডববিতাড়িত অনার্যকুল-সম্ভবেরা বসবাস করে থাকে। তাদের প্রধান বৃত্তি সার্থবাহ এবং পথচারীদের লুন্ঠন। তাদের শাসিত রাখা সাধারণ কর্ম নয়। এইসব দস্যুবৃত্তিধারীদের মধ্যে নাগকুল, পক্ষিকুল, কচ্ছপকুল প্রভৃতিদেরই প্রবলতা অধিক। আমাদের মণ্ডলে শস্ত্রধারী রক্ষী এবং সার্থবাহদের সংখ্যাধিক্য হওয়ার জন্যই আমরা এখনও পর্যন্ত আক্রান্ত হইনি।

নতুন নতুন সব সার্থবাহগোষ্ঠীরা পথে আমাদের সঙ্গে যুক্ত হচ্ছিল। তাদের কাছ থেকে নতুন সব ঘটনার সংবাদ পাচ্ছিলাম। দীর্ঘদিন প্রাসাদ, রাজ্য রাজধানীর আবেষ্টনীর বাইরে থেকে শুধুমাত্র জ্ঞান আর দর্শনের জগৎ নিয়েই ব্যস্ত ছিলাম। ব্যাবহারিক জগতের বর্তমান পরিব্যবস্থা বিষয়ে কোনো সম্যক ধারণা ছিল না। আমার অন্তরস্থ নাগরিক সত্তা এবং একদার মহামন্ত্রিত্ব সুলভ সংবাদ সংজ্ঞাত হবার বৃত্তি, একটু একটু করে পূর্বাবস্থায় ফিরে আসছিল। সার্থবাহদের কাছ থেকে নানা খবরের মধ্যে হস্তিনাপুর সংক্রান্ত সংবাদের বিষয়েই আমার অধিক আগ্রহ ছিল। সেইসব সংবাদ জ্ঞাত হয়ে বুঝলাম, পাণ্ডবেরা রাজ্যলাভ করলেও, দেশের সার্বিক পরিস্থিতি, শাসনসংক্রান্ত দিক দিয়ে ভালো নয়। প্রধান সমস্যা যেটি বুঝলাম, তা হল, তাদের কোনো সুযোগ্য মন্ত্রী নেই। রাজা রাজ্য জয় করেন, শাসনক্রম প্রতিষ্ঠা করেন, মূল শাসনরীতি বিষয়ে মোটা দাগের একটা নির্দেশ সাধারণ্যে ঘোষণা করেন। এর পর তাঁর আর বিশেষ কোনো দায়িত্ব থাকে না। যদি অকস্মাৎ কোনো আক্রমণাদি ঘটে, তবে ব্যূহরক্ষিত হয়ে তিনি কিছু অস্ত্রাদি আস্ফালন করে থাকেন। রাজ্যের প্রশাসনিক ক্রম এবং শান্তিশৃঙ্খলা, রাজস্ব, শুল্ক এসব বিষয়ে যাবতীয় কর্তব্য-কর্ম করে থাকেন মন্ত্রী এবং অমাত্যরা। মহাযুদ্ধের পর কুরু-পাণ্ডবকুলে মন্ত্রী বা অমাত্য বলতে কেউ নেই। এ অবস্থায় সেই কুলেরই একজন হয়ে আর কী করেই বা নিজেকে বিযুক্ত রাখা যায়?

গত সন্ধ্যায় যখন আমরা কুরুক্ষেত্রের সন্নিকটস্থ একটি গ্রামে রাত্রিযাপন করছিলাম, তখন জনৈক বণিকের নিকট জানলাম যে যুদ্ধ শেষে হস্তিনাপুর রাজভবনে প্রবেশের সময় জনৈক চার্বাকপ্রধানকে পুড়িয়ে মারা হয়েছে। তার অপরাধ সে নাকি দুর্যোধনের সখা ছিল এবং যুদ্ধে ব্যাপক লোকক্ষয়জনিত অবসাদে ক্ষিপ্ত হয়ে যুধিষ্ঠিরকে কিছু কটুকাটব্য করেছিল। সে কারণে, যুধিষ্ঠিরের কল্যাণাকাঙ্খী ব্রাহ্মণেরা তাকে পুড়িয়ে মেরেছে। ঘটনাটি আমার নিকট নিতান্ত বর্বরোচিত বলে বোধ হল। প্রথম কথা সে দুর্যোধনের সখা ছিল কিনা তা সঠিকভাবে প্রতিপন্ন না করেই তাকে আগুনে নিক্ষেপ করা হয়েছিল। যুদ্ধে লোকক্ষয় বিষয়টি, রাষ্ট্রীয় বিচারে যে দৃষ্টিভঙ্গিতে দেখা হয়, ব্যক্তিক দৃষ্টিকোণ থেকে সেভাবে বিচার করা সম্ভব নাও হতে পারে। নগর ধর্মাধিকরণ, রাষ্ট্রিক এবং ব্যক্তিক দৃষ্টিকোণের সামঞ্জস্য তুল্যমূল্য করে তবেই অপরাধ সাব্যস্ত তথা দণ্ডবিধান করবেন। এক্ষেত্রে যুধিষ্ঠিরের সিংহাসনারোহণের শুরুতেই এমন একটি বিচারহীন বর্বর হত্যাকাণ্ড নিঃসন্দেহে ব্যাপক স্বৈরাচারী মনোভাবকে প্রকাশ করে। উপযুক্ত মন্ত্রী থাকলে ঘটনাটি কিছুতেই এমন ঘটত না বলে আমার বিশ্বাস।

চার্বাকরা এখন নিতান্ত নগণ্য। তাদের পুড়িয়ে মারার ঘটনা কিছু নতুন নয়। অধিকাংশ চার্বাকদেরই ব্রহ্মবিদ্যাভিমানী ব্রাহ্মণেরা আগুনে পুড়িয়েই মেরেছেন। তাদের শাস্ত্রও ধ্বংস করেছেন। তবু যেহেতু তাদের একটি লোকায়ত ভিত্তিভূমি আছে, তাই তাদের সম্পূর্ণ ধ্বংসসাধন সম্ভব হয়নি। তারা প্রচলিত বৈদিক বা ব্রাহ্মণ্য তত্ত্ব, অনুশাসন ইত্যাদিতে বিশ্বাসী নয়। ব্রহ্মবিদ্যা বিষয়ে তাদের তাচ্ছিল্য রীতিমত উগ্র। কিন্তু তারা স্বভাবত শান্তিপ্রিয়ই ছিল। ব্রাহ্মণেরা, তাদের বিবেচনায় ভণ্ড, ধূর্ত এবং প্রবঞ্চক। পারলৌকিক কৃত্যাদি বিষয়ে তারা ঘোর বিতার্কিক এবং সংশয়ী। তারা মনে করে ব্রাহ্মণেরা সাধারণ প্রকৃতিপুঞ্জকে প্রবঞ্চনা করে শুধু নিজস্ব ধন বৃদ্ধি করে থাকে। ধর্মীয় আচার-অনুষ্ঠানকে চার্বাকেরা আদৌ শ্রদ্ধা বা বিশ্বাসের দৃষ্টিতে দেখে না।

এই চার্বাক সম্প্রদায়ের বিষয়ে আমার সন্ধিৎসা বহুকালের। এদেরকে ব্রাহ্মণেরা যতটা নিন্দা করে, এরা বাস্তবিকই ততটা নিন্দার পাত্র কিনা সে বিষয়ে আমার যথেষ্ট সন্দেহ আছে। তারা আত্মা, পরমাত্মা, পরলোক, পুনর্জন্ম ইত্যাদি বিষয়ে শুধু অবিশ্বাসীই নয়, এ নিয়ে তারা ব্রাহ্মণদের রীতিমতো ব্যঙ্গবিদ্রূপও করে থাকে। কিন্তু তবুও বলব, তাদের চিন্তনের একটা দার্শনিক ক্রমান্বয় আছে। তারা অত্যন্ত সুতার্কিক। ব্রাহ্মণেরা বলে থাকেন-তারা স্থূল ভোগবাদী, আচার-অনুষ্ঠান বর্জিত, দেব-ব্রাহ্মণে শ্রদ্ধাহীন এবং অজাচারী। পিতা বাদরায়ণির কাছ থেকে এদের বিষয়ে আমি অনেক কথাই শুনেছি। তিনি জনৈক জাবালির কথা আমাকে বলেছিলেন। এই জাবালি একদা চার্বাকদের দলপতি ছিলেন। তিনিই এদের ব্যাপকভাবে সংহত করেন এবং এক বেদবিরোধী ইহলোকসর্বস্ব দর্শন রচনা করেন। রাজন্যবর্গ ক্রমশ ব্রাহ্মণ্য পক্ষাশ্রয়ী হওয়ায়, ব্রাহ্মণেরা নিরন্তর তাদের উপর অত্যাচার চালিয়ে আসছেন। তাদেরকে অগ্নিদগ্ধ করে হত্যা, তাদের শাস্ত্রগ্রন্থ ভস্মসাৎ করা ইত্যাদি ব্রাহ্মণদের প্রায় যজ্ঞকর্মের মতোই হয়ে দাঁড়িয়েছিল। এ নিয়ে প্রকৃতিপুঞ্জের মধ্যে ব্যাপক বিক্ষোভের উদ্ভব হলে রাজন্য ও ব্রাহ্মণেরা খানিকটা সংযত হয়েছেন। এক্ষেত্রে আমার নীতি হল, বলপ্রয়োগ না করে, মুক্তভাবে তাদের সঙ্গে যুক্তিসিদ্ধ বিতর্কের অবতারণা করা। বলপ্রয়োগ যুক্তিহীন মানুষের অস্ত্র। কিন্তু সেক্ষেত্রে ব্রাহ্মণপন্থীদের বিপদ এই যে তাঁরা কখনোই চার্বাকদের যুক্তির সম্মুখে দাঁড়াতে পারেন না।

দুর্যোধন এই চার্বাকদের নীতির গোপন পোষক ছিল। একারণেই ব্রাহ্মণেরা তাকে পরিত্যাগ করে যুধিষ্ঠিরের প্রতি অধিক মনোযোগী হয়। এখন সার্থবাহের কথায় আমার মনে হচ্ছে, বিজয় উৎসবের প্রাক্কালে উৎসাহী ব্রাহ্মণদের প্ররোচনায় হস্তিনাপুরে আবার একটি ব্যাপক চার্বাক নিধন ঘটেছে। যুধিষ্ঠিরের জ্ঞাতসারে যদি এই ঘটনা ঘটে থাকে-তাহলে আমি তাকে অবশ্যই নীতি-কৌশলের বিষয়ে অল্পবুদ্ধি বলব। তার বোঝা উচিত ছিল, সমাজে দুর্যোধনের অনুসারী এবং হিতৈষী বহু মানুষ তথা সম্প্রদায় এখনও বিদ্যমান আছে। দুর্যোধন রাজা হিসেবে আদৌ কম জনপ্রিয় ছিল না। তারা সবাই দুর্যোধনের কল্যাণাকাঙ্খীই ছিল। তাদের বলপ্রয়োগ নয়, প্রীতির সাহায্যেই জয় করতে হবে।

দুর্যোধনের পতনের এও একটা অন্যতম কারণ, যে, সে ব্রাহ্মণদের সমর্থন হারিয়েছিল। একথা যে আমি বলছি তার অর্থ এই নয় যে দুর্যোধন এবং তার সহযোগী সবাই চার্বাক মতাবলম্বী ছিল এবং দেব-দ্বিজে তাদের কোনো শ্রদ্ধা ছিল না। না, দুর্যোধন কোনো ব্রাহ্মণের বৃত্তি লোপ করেনি, অকারণে তাঁদের সঙ্গে বিসংবাদ করেনি বা চার্বাকদের কাউকে কোনো উচ্চরাজপদে বসিয়ে ব্রাহ্মণদের অধিকার খর্ব করেনি। তথাপি সে ব্রাহ্মণদের প্রিয় হতে পারেনি। কারণ চার্বাকদের বিষয়ে তার পোষকতা ব্রাহ্মণেরা পছন্দ করেননি। যুধিষ্ঠির আমার ঔরসজাত, আমি আন্তরিকভাবেই তাদের জয় কামনা করতাম, এ বিষয়ে কোনো সন্দেহই নেই, তথাপি বলব, দুর্যোধন অনেক সমদর্শী রাজা। এ বিষয়ে যুধিষ্ঠিরের চাইতে সে অনেক বেশি বাস্তববাদী। তাই এবম্বিধ হত্যাকাণ্ড, তার রাজত্বের সময় কখনো অনুষ্ঠিত হয়নি। বিরুদ্ধবাদীদের কাউকে হত্যা করে তাদের কন্ঠরোধ করা অধর্ম। রাজধর্মের কোনো সংহিতায় এর সমর্থন পাওয়া যায় না। ‘রাজা’ বা ‘রাজন্’ শব্দ দ্বারা তাঁকেই বোঝানো হয়ে থাকে যিনি প্রজা বা প্রকৃতিপুঞ্জকে রঞ্জন করেন। প্রজাঃ রঞ্জয়তি যঃ সঃ রাজা। কিন্তু সব প্রজাই যে রাজার অনুবর্তী হবে এমন কোনো পূর্বশর্ত নেই। দুর্যোধন এই তত্ত্ব সম্যক বুঝত।

৫
আর দু-প্রহর রাস্তা অতিক্রম করলে, আমরা কুরুক্ষেত্রে পৌঁছোব। সেই কুরুক্ষেত্র, মহারাজ কুরু যে ভূমি আবাদ করেছিলেন। যিনি এই বংশের নামপুরুষ। তাঁর পূর্বে এই বংশের নাম ছিল পৌরব বংশ। মহারাজ পুরু ছিলেন নহুষাত্মজ যযাতির কনিষ্ঠ পুত্র। যযাতি অধিক মাত্রায় কামাচারী ছিলেন এবং তিনি সম্ভবত পুরুর দয়িতার প্রতি কামপরায়ণ হয়ে তাঁকে বলেছিলেন, পুত্র আমার সম্ভোগবাসনা এখনও চরিতার্থ হয়নি। আমি এখন প্রৌঢ়াবস্থা প্রাপ্ত। স্বাভাবিকভাবে কোনো যুবতী আমাতে আকৃষ্ট হবে না। আমি তোমার দয়িতা শর্মিষ্ঠাকে যাচ্ঞা করি। প্রতিদানে যদু, দ্রুহু, অনু ইত্যাদি পুত্রদের অতিক্রম করে, আমি তোমাকে রাজপদ প্রদান করব। তারা কেউই তাদের দয়িতাদের প্রদানে আগ্রহী নয়। বৎস আমি হয়তো আর দশ বৎসর সকাম জীবনে সক্ষম থাকব। তুমি কি শর্মিষ্ঠাকে আমার অঙ্কশায়িনী করবে? পরিণামদর্শী পুরু তাই স্ব-যৌবনভোগ পিতাকে অর্পণ করেছিলেন। ফলত তিনিই পরবর্তীকালে রাজ্য লাভ করলেন এবং তাঁর বংশ পুরুবংশ বা পৌরব নামধেয় হল। কুরু বংশীয় প্রাককথার কিংবদন্তি শুনে আমার এরকমই এক বাস্তব ছবি মনে হয়েছে। একারণেই এবং রাজাবরোধের খবর যেহেতু প্রকৃতিপুঞ্জ কমই রাখে, তাই একসময় কিংবদন্তি সৃষ্ট হল যে পুরু তাঁর পিতার জরা গ্রহণ করে, তাঁকে তাঁর যৌবন প্রদান করেছেন এবং তিনি জ্যেষ্ঠদের অতিক্রম করে পিতৃরাজ্য লাভ করেছেন। আরও সব কাহিনি এর অনুষঙ্গ হিসেবে রচিত হল। যেমন দৈত্যগুরু শুক্রাচার্যের অভিশাপেই নাকি যযাতি অকালবার্ধক্য প্রাপ্ত হয়েছিলেন। প্রকৃত বিষয় হচ্ছে এই দেবযানীকে বিবাহ করার সময়ই যযাতি প্রৌঢ় ছিলেন। দেবযানীও নিতান্ত নাবালিকা ছিলেন না। শর্মিষ্ঠা কোনোদিনই যযাতির প্রতি অনুরক্ত হননি, বা তাঁর গর্ভে যযাতির কোনো পুত্র জন্মায়নি। শর্মিষ্ঠা বস্তুত পুরুর প্রতিই আকৃষ্টা ছিলেন। কুরুবংশীয় প্রাচীনদের কাহিনি শুনে আমার এরকমই মনে হয়েছে। পিতা বাদরায়ণিও বলেছেন যে যযাতি, দেবযানী, শর্মিষ্ঠার ত্রিকোণাত্মক প্রণয়, পুরুর জরা গ্রহণ এবং যযাতির যৌবনাবস্থা প্রাপ্তি ইত্যাদি কাহিনিসমূহ বড়োই অনৈসর্গিক। আমি যে ব্যাখ্যা বিবৃত করলাম, তা আমার অনুমিত সিদ্ধান্ত। প্রকৃত সত্য যে কী তা জানার কোনো উপায় নেই।

এখন সূর্য অস্তাচলগামী। সার্থবাহদের সকলেই এই কুরুক্ষেত্রের প্রান্তরে তাদের নৈশ বিশ্রামশিবির লাঞ্ছিত করতে ব্যস্ত। এখানে কোনো গ্রাম বা জনপদ নেই। কিন্তু সন্ধ্যা নেমে এসেছে। তাই আর পথচলা সম্ভব নয়। শস্ত্রধারী রক্ষীরা দল উপদলে বিভক্ত হয়ে প্রহরায় রত হলে, আমরা সকলেই বিশ্রম্ভালাপে মগ্ন হলাম। নিকটেই সমস্তপঞ্চক হ্রদ। সেই হ্রদ থেকে হাহাকারের মতো হাওয়া এসে আমাকে যেন এক বিষণ্ণ মগ্নচৈতন্যে প্রোথিত করে। আমি যেন এই মহাসমরের অব্যবহিত পরবর্তী তাবৎ দৃশ্য প্রত্যক্ষ করতে থাকি।

যে সার্থবাহটি আমায় বিবিধ খবরাখবর জানাচ্ছেন, তাঁর নাম যজ্ঞদত্ত। যজ্ঞদত্ত অহিছত্রের মানুষ। ভারত যুদ্ধের সময় তিনি কুরু পাণ্ডব উভয়পক্ষকেই খাদ্যাদি সরবরাহ করতেন। সে কারণে, ওই সময়কার নানাবিধ সংবাদ তাঁর জানা। যজ্ঞদত্ত বলছিলেন, ভদ্র, অন্ধরাজা ধৃতরাষ্ট্রকে অনেকেই দোষারোপ করে থাকেন এই বিপুল লোকক্ষয়ের জন্য। তাঁরা বলেন, তিনি যথাকালে দুর্যোধনকে পরিত্যাগ করে পাণ্ডবদের প্রাপ্য অধিকার দিলে, এই মহাপ্লব সংঘটিত হত না। কিন্তু আমার মনে হয় তাঁরা ভুল বলেন। যজ্ঞদত্তের কথায় মনে হল, তাঁর এ বিষয়ে কিছু ভিন্ন বিচার আছে। সে বিচার জানতে আগ্রহী হলেও আমি তাঁকে ধৃতরাষ্ট্র বা কুরুকুল সম্পর্কে বিশেষ কিছু আলোচনা করতে দিতে চাই না। এই মহাপ্লব সম্পর্কে বাইরের থেকে যতটুকু জানা বা বোঝা যায় তাই সব নয়। তাছাড়া এসব আলোচনা সাধারণ্যে হওয়ার কিছু বিপদও অবশ্য আছে। ধৃতরাষ্ট্রকে আমি যতটা জানি বা বুঝি, অন্য কারওর পক্ষেই ততটা জানা বা বোঝা সম্ভব নয়। রাজা ধৃতরাষ্ট্র পুত্রস্নেহে নিতান্তই একদেশদর্শী ছিলেন এবং তাঁরও রাজ্যকামুকতা কিছুমাত্র কম ছিল না। আমার মন্ত্রিত্বের সময় থেকেই আমি তাঁকে পরামর্শ দিয়ে এসেছি তিনি যেন দুর্যোধনকে পরিত্যাগ করেন। দুর্যোধন আমার অগ্রজের জ্যেষ্ঠ পুত্র। সে গান্ধারীর গর্ভজাত। গান্ধারীর গর্ভে তিনটি সন্তানের জন্ম হয়-দুর্যোধন, দুঃশাসন এবং দুঃশলা। বাকি সন্তানেরা গান্ধারীর গর্ভজাত নয়। ধৃতরাষ্ট্র যেমন, অন্ধত্ব হেতু রাজপদ লাভ করেননি, তাঁকে সন্তুষ্ট রাখার জন্য, এর পরিবর্তে নানান উপঢৌকনে তাকে সন্তুষ্ট রাখার প্রয়োজন ছিল। সে কারণে প্রধান যে উপকরণ তাঁকে প্রদান করা হল, তা হল বিপুল সংখ্যক সুদৃশ্যা, সুগায়িকা পত্নী এবং দাসী। ধৃতরাষ্ট্র বহুকাল এই অপরিমেয় পত্নী এবং দাসীদের নিয়ে সন্তুষ্ট ছিলেন। এদের গর্ভে অগ্রজ বহু পুত্রের জন্ম দিয়েছিলেন। প্রকৃতিপুঞ্জ জানত, গান্ধারীই এই সমুদায় পুত্রের, যাদের সংখ্যা শত অতিক্রম করেছে, জননী। কিন্তু বস্তুত তা নয়। গান্ধারতনয়া প্রধানা মহিষী ছিলেন বলে, দুর্যোধন, দুঃশাসন বিষয়ে এত প্রাধান্য।

এই মহিষী যে ধৃতরাষ্ট্রকে সর্বদা সেবা করার সুযোগ পেতেন তা নয়। গান্ধারীর একটি বৈশ্যা দাসী ছিল। সে ছিল তাঁর সর্বক্ষণের সহচরী। অগ্রজ অবরোধে প্রবেশ করলে, তাঁকে নির্দিষ্ট স্থানে হাত ধরে পৌঁছোনোর প্রয়োজন হত। এ কাজটি বরাবর সাধারণত গান্ধারীই করতেন। অন্তর্বর্তী থাকাকালে এই দায়িত্বটা তিনি ন্যস্ত করতেন তাঁর প্রিয় সহচরী এক বৈশ্যার উপর। সেই বৈশ্যা শুধু যে অন্ধরাজাকে হস্তধারণ করে গান্ধারী সকাশে নিয়ে যেত তাই নয়। পতিসেবার্থ গান্ধারী যে যে কর্ম করতেন, তার উপর সেই সমুদায় কর্মভারই অর্পিত হয়েছিল। সেই বৈশ্যার বয়ঃক্রম তখন বিংশ অতিক্রান্ত। এই সব ক্ষেত্রে যেমন হয় তার বিবাহাদির কোনো প্রশ্নই ছিল না। রাজাবরোধে সৈরিন্ধ্রী প্রভৃতিদের ঋতুরক্ষা সাধারণত রাজকুলান্তর্গত পুরুষপ্রবরদেরই অধিকার ছিল। ফলস্বরূপ সূতদের জন্ম হত। আমার জন্ম যে সেভাবেই হয়েছিল, তা পূর্বেই বলেছি।

বৈশ্যা জানত, তার কোনোদিনই বিবাহাদি হবার নয়। হস্তিনাপুর প্রাসাদে মধুলোভী পুরুষের অভাব ছিল না। বৈশ্যা আমার শূদ্রা মাতার ইতিহাস জানত। তার রুচি নিম্নগামী ছিল না। এ দেহকে যদি ভোগের সামগ্রী করতেই হয়, তবে শ্রেষ্ঠ রাজপুরুষটিই কেন সেই ব্যক্তি হবে না, অন্তত সেক্ষেত্রে সন্তান হলে যখন তার সূতবৃত্তি অবলম্বন করার অধিকারটা থাকবে, বৈশ্যা এমত ভেবেছিল। তাছাড়া ধৃতরাষ্ট্র শুধুমাত্র অন্ধই ছিলেন, দর্শনধারী হিসেবে তাঁর শালপ্রাংশুভুজ কদলীকাণ্ডের ন্যায় উরুস্থল, কবাটবক্ষ আর অপূর্ব সুন্দর কুঞ্চিত কেশ ও শ্মশ্রুগুম্ফ ইত্যাদি নয়নাভিরামই শুধু নয়, যেকোনো যুবতীকে অনঙ্গ পীড়িতা করার জন্যও অব্যর্থ ছিল।

প্রাকৃতিক নির্বন্ধে গান্ধারীর প্রথম গর্ভধারণ খুবই দীর্ঘস্থায়ী হয়েছিল। বৈশ্যার মন এই সময় খুব স্বাভাবিক কারণে মহারাজের প্রতি আকৃষ্ট হয়েছিল। নিরন্তর সান্নিধ্য অবশ্যই এ জন্য দায়ী ছিল। তাই একদা মহারাজকে হস্তধারণ করে গান্ধারীর কক্ষে আনয়ন কালে সে পথ পরিবর্তন করে। রাজা অনুভবে তা বুঝতে পেরে জানতে চেয়েছিলেন, সৈরিন্ধ্রী এ পথ তো গান্ধারীর কক্ষে যাবার পথ নয়। তুমি আমায় কোথায় নিয়ে যাচ্ছ? বৈশ্যা বলেছিল, মহারাজ দেবী কুশলেই আছেন, আপনার চিন্তিত হবার কারণ নেই। আপনি আজ দাসীর কুটিরে খানিক বিশ্রাম করুন। ধৃতরাষ্ট্র বলেছিলেন, সুভগে আতপতপ্ত কায়াকে ছায়া প্রদান পরম ধর্ম। কিন্তু সেই কায়া যদি ছায়াকে অধিকার করে তবে ছায়া কি তাকে যথার্থ অনুগৃহীত করবে? বৈশ্যা বলেছিল, মহারাজ এ ছায়া সর্বদাই কায়ার অনুসারী। রাজ্ঞী গান্ধারী এখন প্রসূতিকাগৃহে আপনার প্রথম সন্তানের আবির্ভাবের জন্য অপেক্ষমাণা। সেখানে আপনার গমনের অধিকার নেই। আপনি আজ এই দাসীর কুটিরে আতিথ্য গ্রহণ করুন। আমি আপনার ভোজনের আয়োজন করছি। আর্যা, গান্ধারীর এ বিষয়ে সুস্পষ্ট স্বীকৃতি আছে জানবেন।

তারপর পরম প্রযত্নে বৈশ্যা সেই কন্দর্পকান্তি পুরুষকে স্নান শৌচাদি দ্বারা স্নিগ্ধ করলে। নানা গন্ধ দ্রব্য, ধূপ, অগুরু, চন্দনাদির সংস্কারে গৃহ আমোদিত করে, নানাবিধ স্বাদু পক্ব এবং অপক্ব খাদ্য মিষ্টান্ন মদ্যাদির দ্বারা তাঁকে পরিতৃপ্ত করল। এইভাবে সৎকৃত হলে রাজা তাকে বললেন, ভামিনি, আমি তোমার সৎকারে নিবিড় আনন্দলাভ করেছি। তুমি যদি আমার নিকট কিছু যাচ্ঞা কর আমি সাগ্রহে তা তোমাকে প্রদান করব। বৈশ্যা বলেছিল, মহারাজ, আপনার তৃপ্তিই আমার পুরস্কার। তবে আপনার মহিষীরা প্রায় সকলেই এখন অন্তর্বর্তী। আপনি যদি অনুকম্পা করেন, তবে প্রার্থনা এই যে আপনি আমার বর্তমান ঋতুরক্ষা করুন। আমি একটি সন্তানলাভে মানসী। আমি বর্তমানে বিংশোত্তীর্ণা, কিন্তু অদ্যাবধি কোনো উপযুক্ত ষণ্ডপুরুষ প্রত্যক্ষ করিনি-যে আমাকে উপযুক্ত অপত্য প্রদান করতে সমর্থ। মহারাজ, আপনার মহিষীরা আপনাকে যেমনই বিচার করুন, আমি আপনার প্রতি তদগতপ্রাণা। আমি আপনার রমণপ্রত্যাশী।

বৈশ্যা একথা বললে, ধৃতরাষ্ট্র অতি হৃষ্টমনে তার সঙ্গে বিবিধ প্রকারে রমণ করলেন, বৈশ্যা যথাকালে একটি অপত্য লাভ করল। সেই পুত্রেরই নাম যুযুৎসু।

অগ্রজের রাজ্যকামুকতা বিষয়ে আলোচনা করতে গিয়ে যে এত সব কাহিনি বলতে হল তার কারণ হচ্ছে এই যে তিনি শুধু সিংহাসনেই বসতে পারেননি। নচেৎ একজন রাজা যা কিছু প্রত্যাশা করতে পারেন, তার সবই তিনি প্রভূত ভোগ করেছেন। তবু তাঁর রাজ-ক্ষমতার প্রতি লোভ এবং আকাঙ্খা কোনোদিনই যায়নি।

অগ্রজের একশত পুত্র এবং দুঃশলা নাম্নী এক কন্যাও ছিল। কিন্তু তাঁর জ্যেষ্ঠপুত্র দুর্যোধনই তাঁর প্রিয়তম। তিনি অন্ধত্বের জন্য সিংহাসন বঞ্চিত হয়েছেন, তাই তাঁর আকাঙ্খা ছিল, দুর্যোধন নিরঙ্কুশ ক্ষমতা ভোগ করুন। এ কারণে, দুর্যোধনের কোনো ত্রুটিই তিনি দেখতে পেতেন না। স্নেহ তাঁকে যেন মানসিকভাবেও অন্ধ করে রেখেছিল।

গান্ধারী আমাকে অত্যন্ত প্রীতির ভাবে দেখতেন। আমার ধীর, স্থির, নম্র স্বভাব, সংকটকালে আমার যুক্তিগ্রাহ্য পরামর্শাদি তাঁর রুচিসম্মত ছিল। তিনি প্রায়শই আমাকে বলতেন, ক্ষত্তা, দুর্যোধন দুঃশাসন পাণ্ডবদের বিষয়ে অত্যন্ত অসহিষ্ণু। সেকারণে, যাঁরা তাদের মঙ্গলাকাঙ্খী তাঁদের প্রতি তারা শ্রদ্ধাশীল নয়। আমি জানি, আপনিও তাঁদের দুর্বিনীত আচরণে ক্ষুব্ধ এবং বিরক্ত। তথাপি আমার অনুরোধ, আমার এই জীবনযাপনের দুর্দৈবের বিষয় চিন্তা করে আপনি যেন তাদের প্রতি সদয় থাকেন, তাদের হিতার্থে উপযুক্ত মন্ত্রণাদি প্রদান করেন, এই কামনা। গান্ধারতনয়ার আন্তরিক দুঃখের বিষয় আমার অজ্ঞাত ছিল না। কিন্তু সেকথা প্রসঙ্গান্তরে আলোচনা করব। শুধু এইটুকুই বলি, তিনি যদি কুন্তীর ন্যায় স্বতন্ত্রা প্রকৃতির হতেন তবে বৈশ্যাকে অগ্রজের নিকট প্রেরণ করে, স্বয়ং আমার দ্বারা পুত্রলাভে কাঙ্খিণী হতেন। যুধিষ্ঠিরকে আমার স্বভাব প্রযুক্ত দেখে তিনি তার পিতৃবিষয়ে কিছু অনুমান অবশ্য করে থাকবেন। কিন্তু তিনি গান্ধার কন্যা এবং প্রকৃত আর্যবর্ণীয়া। এই সময় প্রকৃত আর্যবর্ণীয়রা তাঁদের একদার স্বতন্ত্র সংস্কৃতির সত্তা প্রায় পরিত্যাগ করে একপতি পরতন্ত্রতার সংস্কৃতি অবলম্বন করেছিলেন। প্রাচীন সংস্কৃতিগত ধারণা যেমন স্ত্রী গবী ইত্যাদিরা স্বাধীনা, স্বতন্ত্রা, এই মূল্যবোধ ক্রমশ তখন আর্য সমাজে পরিবর্তিত হচ্ছিল। কিন্তু মিশ্রবর্ণ বা অনার্য সমাজে তখনও এ প্রথা প্রচলিত।

গান্ধারী আমার বা যুধিষ্ঠিরের অনুরূপ একটি পুত্রলাভে ইচ্ছুক ছিলেন। কিন্তু এসব অভ্যন্তরীণ তথ্য তো যজ্ঞদত্তকে বলার নয়, তাই ধৃতরাষ্ট্র সম্পর্কীয় আলোচনায় আমি আর অধিক হলাম না। পরন্তু যজ্ঞদত্তের কাছ থেকে তাঁদের বর্তমান অবস্থার কথা এবং যুদ্ধশেষের ঘটনাবলি সম্পর্কে সংবাদাদি শ্রবণে ব্রতী হলাম।
ন কালস্য প্রিযঃ কশ্চিন্ন দ্বেষ্য কুরুসোত্তম।
ন মধ্যস্থঃ ক্কচিৎকালঃ সর্বং কালং প্রকর্ষতি।।

-হে কুরুশ্রেষ্ঠ, কালের কেউ প্রিয় বা অপ্রিয় নেই, কাল কারও প্রতি উদাসীন নয়, কাল সকলকেই আকর্ষণ করে নিয়ে যায়। মহাভারতম্

যজ্ঞদত্ত মহাযুদ্ধ সম্পর্কীয় নানা সংবাদ আমায় বলছেন। আমরা সান্ধ্য স্নিগ্ধ সমীরণে, সমন্তপঞ্চক হ্রদের তীরস্থ একটি বৃক্ষ মূলে একটি শিলাখণ্ডের উপর বসে আলাপ-আলোচনা করছি। যজ্ঞদত্ত বললেন, ভদ্র, যুদ্ধ শেষে যুধিষ্ঠির হস্তিনাপুরে অভিষিক্ত হবার পর একদিন আমি প্রাসাদে গিয়েছিলাম। মহারাজ যুধিষ্ঠিরের আজ্ঞাপত্র নিয়ে আমি সেদিন অন্ধরাজাকে দর্শন করতে গিয়েছিলাম। কিন্তু ভদ্র, তাঁকে দেখে আমার হৃদয় বিদীর্ণ হয়ে গেল। আহা! শতপুত্র নিধনের সেই ভয়াবহ শোক এবং নৈরাশ্য যে তাঁকে কী পর্যন্ত বিমর্দিত করেছে, তা ভাষায় বর্ণনা করা যায় না। এই মর্দিত জীবন বহন করে অন্ধরাজার যেন জীবিত থাকার আর কোনো অর্থ হয় না। প্রাসাদের এক প্রায়ান্ধকার প্রকোষ্ঠে নির্বাক দুই বিষাদপ্রতিমা বসে আছেন। জীবনের কাছে যেন তাঁদের আর কিছু চাইবারও নেই পাবারও নেই। শুধুমাত্র অপেক্ষা কখন মৃত্যু এসে তাঁদের এই শোকক্লিষ্ট পার্থিব দেহ জুড়িয়ে শীতল করবে।

একথা অবশ্য বলার প্রয়োজন হয় না। আমি প্রকৃতই তাঁদের বর্তমান অবস্থা অনুভব করতে পারছিলাম। তবু এই মহাশোকের অনুভব আমার শরীর-মনকে আরও পীড়িত, আরও ক্লিষ্ট করুক এরকম এক মর্ষকামনায় যজ্ঞদত্তকে বললাম, হে বণিক, আপনি আমায় যুদ্ধপরবর্তী সমুদায় বৃত্তান্ত বর্ণনা করুন। কীভাবে সেই রণশয্যাশায়ী কৌরব-পাণ্ডব-পক্ষীয়রা এবং তাদের মিত্রগণের আত্মজনেরা যুদ্ধক্ষেত্রে এসে, স্ব স্ব প্রিয়জনের শব খুঁজে বার করলেন এবং কীভাবেই বা তাঁদের শোক প্রকাশ করলেন? আপনার কথা শুনে বোধ হচ্ছে, আপনি নিশ্চয় এই সব ঘটনা প্রত্যক্ষ করেছেন। ধৃতরাষ্ট্র গান্ধারী ইত্যাদির বর্তমান অবস্থা কল্পনা করতে পারি। সেই মহাপ্লব সমুৎপন্নকালে যে ধ্বংসতাণ্ডব পৃথিবী কম্পিত করেছিল তাও সহজেই অনুমেয়। শুধু প্লবোত্তর শোকোচ্ছ্বাসের তীব্রতা ধারণায় আনতে পারছি না। আপনি সেই শোকোচ্ছ্বাসের বৃত্তান্ত আমায় বলুন, আমি সেই বৃত্তান্ত শ্রবণ দ্বারা নিজ শরীর, মন, আত্মাকে ক্লিষ্ট করতে চাই।


যজ্ঞদত্ত বললেন, মিত্র আপনার প্রশ্ন শুনে বোধ হচ্ছে আপনি কুরু-পাণ্ডবকুলের কোনো পরবাসী আত্মজন হবেন। আপনার চক্ষু ভ্রূদ্বয়, বাগ-ব্যাকুলতা, নিজেকে শোক সমাচারে মর্দিত করার মর্ষকামনা ইত্যাদি দেখে আমি আরও যেন এ বিষয়ে নিঃসংশয় হচ্ছি। নচেৎ আপনি এই ঘোর যুদ্ধ পরবর্তী পর্যায়ের বীভৎস এবং করুণ তথ্যের বর্ণনা শুনতে প্রয়াসী হতেন না। কিন্তু সেই পরিবস্থা বর্ণনা করাও যেমন কষ্টসাধ্য, কারও পক্ষে শ্রবণ করাও এক অসামান্য ক্লেশ বিশেষ। ভদ্র আমি কৌরব বা পাণ্ডব কোনো কুলেরই নিকটজন নই। তথাপি সেই কাহিনি বর্ণনা আমার পক্ষে বড়োই ক্লেশকর।

যজ্ঞদত্তের কথায় আমার হৃদয় বড়ো উদ্বেলিত হল। সে তো জানে না আমি কে, কেন আমি তার কাছে এই মর্মন্তুদ কাহিনি শোনার আকুলতা প্রকাশ করছি। তার পক্ষে এ ধারণা করাও সম্ভব নয় যে নিহত কৌরব-পাণ্ডবদের শোক বিষয়ের বর্ণনা আমার শরীর-মন-আত্মাকেই বা ক্লিষ্ট করবে কেন। অথচ এ তো আমাকে শুনতেই হবে। আমার আত্মা বলছে, এই মহাপ্লব এবং তজ্জনিত উৎপন্ন মহাশোক প্রত্যক্ষ না করে, এর প্রকৃত অংশভাগী না হয়ে তুমি যে অধর্ম করেছ, তার প্রায়শ্চিত্ত তোমাকে করতেই হবে। কেননা যতই তুমি নিজেকে এই ঘোর সংগ্রাম থেকে বিযুক্ত এবং নিরপেক্ষ মনে কর না কেন, তুমি এর দায়ভাগ এড়াতে পার না।

বস্তুত যে ঘটনাকে অধর্ম জ্ঞান করে আমি নিজেকে নির্দোষ নিষ্কলুষ রাখার নিমিত্ত বিচ্ছিন্ন হলাম, সেই ঘটনার পূর্বশর্ত হিসেবে আমার কার্যাবলি কি কোনোভাবেই সম্পৃক্ত নয়? এরকম এক ভাবনা আমার মস্তিষ্কে ক্রিয়াশীল হল। আমি উপলব্ধি করলাম, সামূহিক এই দ্বন্দ্বের দায়ভাগ, রাষ্ট্রের একজন প্রধান পুরুষ হিসেবে, শুধুমাত্র ব্যক্তিগত অভিমান বা নৈতিক বিচারের মানদণ্ডে এড়াতে গেলে অন্য এক অধর্মের উৎপত্তি হয়, এবং এক্ষেত্রেও তাই হয়েছে। এই ব্যক্তিক নৈতিকতা সমাজের কোনো হিতই সাধন করতে পারে না। একজন রাষ্ট্রপুরুষ শুধুমাত্র ব্যক্তি হিসেবেই নয়, সমষ্টি হিসেবেই সমাজের কাছে দায়বদ্ধ। অতএব আমি যজ্ঞদত্তকে বলি-বণিক, আমি জানি, সেই মর্মন্তুদ কাহিনি বর্ণন বা শ্রবণ কত ক্লেশকর। বিশেষ, আপনি যদি আমার পরিচয় জানতেন তাহলে বুঝতেন, তা আমার পক্ষে আরও তীব্র, আরও অসহনীয় দাহ আর বেদনার জন্ম দেবে। কিন্তু ভদ্র, আমি সেই ক্লেশ, সেই শোকতাপ দাহ নিয়ে, আমার এই দেহমন তথা অনুভূতিকে দগ্ধ করতে চাই। আমি চাই, এই মহাধ্বংসের দায়ভাগের অংশী হতে। এই মহা অধর্মের ক্লিন্নতা আমাকেও আচ্ছন্ন করুক, এর দাহ আমাকে দগ্ধ করুক, এর ক্ষোভ আমাকে বিমর্ষ করুক এবং এর শোকে যেন আমি নিতান্ত বিষণ্ণ হই, এ আমার ঐকান্তিক কামনা। ভদ্র, আমি কুরুকুল জাত, কৌরব মহামন্ত্রী বিদুর। এই মহা উপপ্লব কালে আমি, নিতান্ত নির্বেদে, প্রব্রজ্যা গ্রহণ করেছিলাম। তার সমূহ কারণও ছিল, কিন্তু কারণ ছিল বলেই সেই মহার্ণব উচ্ছ্বাসের তরঙ্গ থেকে নিজেকে বিযুক্ত রাখা বোধকরি আমার নিতান্ত অধর্ম এবং অকর্তব্যই হয়েছে। তাই আপনার নিকট আমার এই আবেদন, আপনি সমুদায় বৃত্তান্ত বর্ণনা করুন।


এভাবে অনুরুদ্ধ হয়ে, যজ্ঞদত্ত সাতিশয় বিস্মিত এবং উচ্ছ্বসিত হলেন। তিনি উঠে এসে আমার পাদবন্দনা করে বললেন, হে সুজাত, আমি নিজেকে ধন্য মনে করছি যে পরম লোকহিতৈষক, পরম প্রাজ্ঞ, মহাত্মা বিদুরের সাক্ষাৎ আমি আজ লাভ করেছি। হে মহাজ্ঞান তাপস, অজ্ঞানতা এবং অপরিচয়জনিত প্রমাদে যদি আপনার প্রতি কোনো তাচ্ছিল্য বা অসংস্কৃত আচরণ করে থাকি, তবে তার জন্য ক্ষমাপ্রার্থী। আমি স্বভাবগতভাবেই ব্যবসায়জীবীর ব্যবহারধর্মে অভ্যস্ত। আমার আচরণ তথা বচন দ্রুত। একারণে আমি আপনার নিকট মার্জনাপ্রার্থী।

তার বিনয়নম্র বচন এবং শ্রদ্ধার প্রকাশ দেখে আমি সাতিশয় অস্বস্তি বোধ করতে লাগলাম। ক্ষত্রিয় ব্রাহ্মণ অনুশাসিত সমাজে আমা হেন মনুষ্য একদা শুধুমাত্র তত্ত্বজ্ঞান এবং পিতা বাদরায়ণির প্রভাবে কুরুকুলে প্রবৃদ্ধ পদমর্যাদা লাভে ঋদ্ধ হয়েছিল। আমার সেই ঋদ্ধিকালে পক্ষে ও বিপক্ষে বিতণ্ডার শেষ ছিল না। কিন্তু যেহেতু সেই সময় এক বিমিশ্র ক্রান্তিকালের প্রদোষ, তাই সমাজে আমার প্রতিষ্ঠার বিষয়ে স্বপক্ষ যথেষ্ট শক্তিমান ছিল। সূত হওয়া সত্ত্বেও, তাই আমার মহামন্ত্রী হতে কোনো ব্যাপক বিঘ্ন ঘটেনি। তারপর দীর্ঘকাল নানা কৈতববাদ, নাগরিক বৃত্তির অনুশীলন, রাজ্য রাজনীতির আবর্তে থাকার স্বাভাবিক আভিজাত্য, এইসব কারণে এক উপচ্ছায়ার জগতের অধিবাসী হয়ে পড়েছিলাম আমি। তখন এতাদৃশ বিনয় বা শীলতা আমার কাছে কিছুমাত্র অস্বস্তির কারণ হত না। কিন্তু আমার সেইসব নাগরিক অভ্যাস, এই সুদীর্ঘকালীন প্রব্রজ্যায় একান্তভাবেই নিঃশেষিত। তাই যজ্ঞদত্তের এবম্বিধ শিষ্টাচারে আমার অস্বস্তি। ফলত আমি খুব স্বাভাবিকভাবে যজ্ঞদত্তের শিষ্টাচারের প্রথাসম্মত প্রত্যভিবাদন করতে পারলাম না। আমি বললাম, বণিক, বর্তমানে আমি একজন প্রব্রাজক মাত্র। দীর্ঘকালের অনভ্যাসবশত নাগরিক শিষ্টাচারে বিগতকৃত্য। তাই আপনার এই প্রথাসম্মত সাতিশয় শীলিত অভ্যর্থনার যথোচিত প্রতিসভ্যাচারে অপারঙ্গম আমি নিতান্ত লজ্জিত। আমি দীর্ঘকাল শুধুমাত্র জৈবিক-ধর্ম এবং প্রাকৃত জীবন-যাপনে অভ্যস্ত থাকায় এরূপ অনাগরিক ব্যবহারে গ্রাম্যতা প্রযুক্ত হয়েছি। একারণ মার্জনাপ্রার্থী। অবশ্য আমার বিশ্বাস, গ্রাম্য সরলতা এবং পারস্পরিক মতবিনিময়ের সহজ গ্রামীণ পদ্ধতি একের অন্যের নিকট বোধগম্য হওয়ার একটি উৎকৃষ্ট উপায়। সেখানে কোনোরূপ কপটতা দৃষ্ট হয় না। সে যা হউক, আপনাকে আমি যে আখ্যান বিবৃত করতে অনুরোধ করেছি, সে বিষয়ে যত্নশীল হোন, এই প্রার্থনা। হস্তিনাপুরের মহামন্ত্রী বিদুর অবশ্যই এমত প্রার্থনা করতেন না। কিন্তু প্রব্রাজক বিদুরের ব্যবহারবিশ্ব আমূল পরিবর্তিত। সে এখন একজন বিনীত শ্রোতা মাত্র।


যজ্ঞদত্ত বললেন, মহাত্মন্, যখন যুদ্ধ শেষে, কৌরব-পাণ্ডবকুলের রমণীগণের আত্মজন দর্শনের সিদ্ধান্ত হল, তখন অন্ধরাজা রথ সহযোগে কুরুপত্নীগণ সমভিব্যাহারে হস্তিনাপুর থেকে নিষ্ক্রান্ত হলেন। একবস্ত্রা সদ্যবিধবা কুরুকুল রমণীরা সরোদনে, স্ব স্ব পতি পুত্র পিতা ভ্রাতাদের রণপাতিত নশ্বর দেহ দর্শনার্থ কুরুক্ষেত্র অভিমুখে ধাবমানা হলেন। কুরুকুল রমণীগণ ছাড়াও হস্তিনাপুর এবং তৎসন্নিকটবর্তী অঞ্চলের

যোদ্ধৃবর্গের রমণীগণও তাঁদের স্বজনদের দেহ অন্বেষণে উন্মাদিনীর ন্যায় সেই মহাশবক্ষেত্রের অভিমুখে যাত্রা করলেন। কুরুরমণীগণের অনুগামিনী হলেন সেইসব রাজ-কুলকামিনীগণও, যাঁদের পতিগণ, কৌরব বা পাণ্ডব পক্ষ অবলম্বন করে এই মহারণে লিপ্ত হয়ে বীরশয্যা লাভ করেছেন। তাঁরা তাঁদের পত্নীগণকে যুদ্ধক্ষেত্র থেকে দূরে নানা শিবিরে স্থান দিয়েছিলেন। এইসব বিধবাকুলও এবং হস্তিনাপুরের তথা অন্যান্য রাজ্যের রাজভৃত্য, অমাত্য ইত্যকার সমুদায়জনেরা সবাই কুরুক্ষেত্র অভিমুখে গমনরত সেই অন্ধরাজা, গান্ধারী, কুন্তী প্রমুখদের সঙ্গে সরোদনে যাত্রা করল। তাদের সমবেত ক্রন্দনে যেন সমগ্র বসুন্ধরা কম্পিত হতে লাগল। আকাশ, বাতাস, নদী-সরোবর, বন-উপবন সর্বত্র মথিত করে যেন শুধু একটানা এক শোক-প্রকম্প চরাচরকে ব্যাপ্ত করে ফেলল।

যেসব অবরোধবাসিনী কৌরবললনাদের দর্শন সাধারণ প্রকৃতিপুঞ্জ কোনোদিন স্বপ্নেও চিন্তা করেনি, তাঁরা এখন সর্বসমক্ষে, সাধারণ দাসদাসী, কৃষিবল রমণী, নর্তকী এবং বেশ্যাগণের সমভিব্যাহারে নিতান্ত প্রাকৃতজনের ন্যায় শোক প্রকাশ করতে লাগলেন। বিপুল এই জনতা যখন কুরুক্ষেত্রের মহারণস্থলে উপস্থিত হল, তখন তাদের মধ্য থেকে শার্দুলতাড়িত কুরঙ্গিনীদের মতো কৌরব এবং পাণ্ডব রমণীরা বিস্রস্তবসন, আকুল কেশকলাপ এবং দিগ্বিদিক জ্ঞানশূন্য অবস্থায় রণশয্যাশায়ী বীরগণের দিকে ধাবিতা হলেন। রণক্ষেত্র তখন পূতিগন্ধময় অজস্র শব সমাকীর্ণ। সহস্র সহস্র শকুনি গৃধিনী, শিবা এবং কুক্কুরের চারণভূমি। কৌরব রমণীগণের করুণ আর্তনাদ এবং স্ব স্ব পতি, পুত্র, ভ্রাতা ইত্যাদিদের শব অন্বেষণ যে হৃদয়বিদারক দৃশ্যের অবতারণা করেছিল তার বর্ণনা আমাকে করতে বলবেন না। প্রকৃতপক্ষে, এই যুদ্ধ, পূর্ববর্তী যাবতীয় যুদ্ধ অপেক্ষা সহস্রগুণ লোকক্ষয়কারী এবং নিষ্ঠুর ছিল। এত বিচিত্র অস্ত্র ব্যবহারও ইতঃপূর্বে কখনো দৃষ্ট হয়নি বা এত অধর্মাচারও বোধ করি মানুষ কখনো আর দেখেনি।


আমি আমার অগ্রজ ধৃতরাষ্ট্র এবং তাঁর প্রধানা মহিষী গান্ধারী আর পাণ্ডবজননী কুন্তীর বিষয় যজ্ঞদত্তের কাছে জিজ্ঞাসা করলাম। স্বেচ্ছান্ধা গান্ধারী তাঁর পুত্র দুর্যোধন বা দুঃশাসনকে কোনোদিন চাক্ষুষ করেননি। আমার জানার অভীপ্সা হচ্ছিল এই প্রগাঢ় দুঃখ কালেও গান্ধারকন্যা বস্ত্রবন্ধনে তাঁর চক্ষুর্দ্বয় আবদ্ধ রেখেছিলেন অথবা শোকাতিশয্যে তাঁর চিরপোষিত অভিমান পরিত্যাগ করে সেই বন্ধন ছিন্ন করেছিলেন। আমার এও জানার আগ্রহ ছিল যে শোকাবেগের আধিক্যে কুন্তী, কর্ণের প্রকৃত পরিচয় সর্বসমক্ষে বিবৃত করেছিলেন কিনা।

যজ্ঞদত্ত জানালেন, হে প্রাজ্ঞ, আপনার অনুমান সঠিক। গান্ধারতনয়া, দুর্যোধনজননী কুরুক্ষেত্র রণস্থলে এসে যখনই রথ থেকে অবতরণ করলেন, তৎক্ষণাৎ, তাঁর চক্ষুবন্ধন ছিন্ন করে-হা পুত্র, হা পুত্র, বলে দুর্যোধনাদির অন্বেষণে ধাবমানা হলেন। দুর্যোধনপত্নী ভানুমতী তখন মহানায়ক দুর্যোধনের বক্ষোপরি আকুলিবিকুলি করছিলেন। তিনিই গান্ধারীকে আহ্বান করে বললেন, মাতঃ, আমি ভানুমতী, আর এই তোমার সেই দুর্দমনীয় পুত্র দুর্যোধন। জন্মাবধি তুমি এর মুখ দেখনি। দেখো, তোমার এই পুত্র কতই না রূপবান আর তাঁর আকৃতি কতই বীরত্বব্যঞ্জক। মহাত্মন্, গান্ধারী যেন তখন এক নতুন জীবন পেয়েছেন। চক্ষুর দৃষ্টির কী মহিমা। তিনি যেন জাদুমন্ত্রপাতে আচ্ছন্ন ব্যক্তির মতো আচরণ করতে লাগলেন তখন। তাঁর দৃষ্টির আচ্ছন্নতা মুক্ত হলে তিনি অবাক দৃষ্টিতে তাঁর সন্ততি এবং অন্যান্য পরিজনদের দর্শন করতে লাগলেন। জীবিত থাকাকালীন যাদের মুখ তিনি অবলোকন করেননি, আজ তাদেরই মৃতদেহের পরিচয়, অন্যজনেদের কাছ থেকে তাঁকে জানতে হচ্ছে যে, এই তোমার প্রথম পুত্র, এই দ্বিতীয়, এই তোমার জামাতা, এই রুদ্যমানা তোমার কন্যা দুঃশলা।

যজ্ঞদত্ত এরূপ বললে, আমার স্মৃতি আলোড়িত হল। আমি যেন পুনর্বার গান্ধারীর পতিগৃহে আসার দিনের দৃশ্য প্রত্যক্ষ করলাম। হস্তিনাপুরের অবরোধে মধ্যে এসে যবনী প্রহরীবেষ্টিত একটি শিবিকা থামল। সেই শিবিকা থেকে অবতরণ করলেন দুই নারী। দুজনই অপরূপা। একজনের চক্ষু চীনাংশুকে আবদ্ধ, অপরজন তাঁর হস্তধারণ করে অন্দরে প্রবেশোন্মুখ। ক্রমশ জানলাম, তাঁদের একজন, যাঁর চক্ষু বন্ধনযুক্ত, তিনি ধৃতরাষ্ট্রপত্নী গান্ধারী, অপরজন, তাঁর নিত্য সহচারিকা, দাসী, ধাত্রী, মাতৃকা ইব। তিনি তুলনায় বর্ষীয়সী, কিন্তু সুভগা, সুস্তনী, সুনিতম্বা, সুমধ্যমা। গান্ধারীর সমগ্র শৈশব, কৈশোর এবং যৌবন তিনিই তাঁকে একমাত্র সাহচর্য দান করেছেন। হস্তিনাপুরেই তাঁর অতঃপরের স্থিতি নির্ধারিত হয়েছিল। নির্ধারিত হয়েছিল আরও একজনের স্থিতি। তিনি গান্ধারীভ্রাতা শকুনি। এঁরা দুইজন গান্ধারীর সঙ্গে হস্তিনাপুরে এসেছিলেন। তাঁরা আর কোনোদিনই গান্ধারে ফিরে যাননি।


আমার খুবই আশ্চর্য বোধ হয়েছিল সেদিন। আমি ভেবেছিলাম গান্ধারী অসামান্যা পতিপরায়ণা, তাই, অন্ধ স্বামীকে পাছে অতিক্রম করে বসেন, সে কারণে স্বেচ্ছান্ধা। তখন আমার বয়স নিতান্ত নবীন। মানব চরিত্রের গুহাহিত ভাববিক্রিয়া সম্পর্কে কিছুমাত্র জ্ঞান নেই। তাই এমত এক আদর্শায়িত সিদ্ধান্তে আপ্লুত হয়েছিলাম। পরে জেনেছি, সে তাঁর একান্ত অভিমানের কারণে। তাঁকে এক ঘৃণ্য প্রবঞ্চনার শিকার হতে হয়েছিল। আমার জ্যেষ্ঠতাত ভীষ্ম তাঁকে ধৃতরাষ্ট্র বধুরূপে সম্বন্ধ নিরূপণকালে বরের অন্ধত্ব বিষয়ে কন্যাপক্ষকে আভাসমাত্র দেননি, যেমন অম্বা, অম্বিকা, অম্বালিকাকে স্বয়ংবরসভা থেকে আনয়নকালে বিচিত্রবীর্যের নির্বীর্যতার বিষয়ে তাঁদের কিছু বলেননি এবং সেইসব রমণীরা প্রকৃতপক্ষে ব্যর্থকামাই হয়েছিলেন। আমি লক্ষ করেছি, জ্যেষ্ঠতাত যে যে রমণীকে এই কুলে আনয়ন করেছেন, তাঁরা সবাই দুঃখই পেয়েছেন। সহচরী ধাত্রিকা গূঢ় পুরুষের কাছে ধৃতরাষ্ট্রের অন্ধতা বিষয়ে জ্ঞাত হয়েছিলেন এবং গান্ধারীকে সমুদায় জানিয়ে বলেছিলেন-মন্দভাগ্যা। গান্ধারীর পিতা রাজা সুবল অবশ্য এ তথ্য জেনেছিলেন। শকুনি জেনেছেন পরে। সুবল কুরুবংশের বিক্রমের কথা চিন্তা করে ভীষ্মকে অতিক্রম করতে সাহসী হননি। শকুনি এ তথ্য জ্ঞাত হবার পর, ভীষণ প্রতিশোধপরায়ণ এবং অভিমানী হয়েছিলেন। তাই তিনি আর গান্ধারে প্রত্যাবর্তন করেননি, তাঁর জীবৎকালে। ভগিনীকে তিনি যথার্থ স্নেহ করতেন অথবা স্বীয় কুলমর্যাদাকে, এ বিষয়ে আমার ধন্দ ছিল। পরে তার নিরসন হয়েছিল। সে যা হোক, ওই ধাত্রিকার সাথে সুবলপুত্রের যে নিয়মিত সম্পর্ক ছিল, তা কুরুমহামন্ত্রী এই বিদুরের দৃষ্টি এড়ায়নি। কেননা, অবরোধের বিষয়েও গূঢ় সমাচার রাখা মহামন্ত্রীর দায়িত্ব। গূঢ় সমাচারে আমি তাঁদের নর্মলীলা বিষয়ে যেমন অবগত ছিলাম, তেমনি তাঁদের নিরন্তর ষড়যন্ত্র বিষয়েও। নর্মলীলা বিষয়ে আমার কিছু বক্তব্য বা করণীয় নেই, কারণ সে তাঁদের ব্যক্তিগত নির্বন্ধ। বিদেশ বিভুঁইয়ে প্রোষিতপত্নীক পুরুষ অথবা প্রোষিতভর্তৃকা নারী ঋষ্যশৃঙ্গ বা তপস্বিনী শবরী হয়ে কাল কাটাবে এমত বিধির অনুসারী আমি অবশ্য নই। কিন্তু ষড়যন্ত্র বিষয়ে উদাসীন থাকা মহামন্ত্রী হিসেবে আমার পক্ষে নিতান্ত অধর্ম। ভীষ্মকে একথা জানাতে, তিনি বলেছিলেন, সুবলপুত্রের প্রভাব বিষয়ে জ্ঞাত হয়ে, ব্যবস্থা অবলম্বন করবে। হঠকারিতা কোরো না। কিন্তু গূঢ় সংবাদে সংবেদ্য হয়ে ভীত হলাম। সুবলপুত্র হস্তিনাপুর প্রাসাদে নিতান্ত ক্ষীণবল নন। তাই এ নিয়ে কোনোদিন কোনো রাষ্ট্রীয় উপায় অবলম্বন করা মহামন্ত্রী হিসেবে আমার পক্ষে সম্ভব হয়নি। জ্যেষ্ঠতাত, ব্যবহারিক অভিজ্ঞতায় যদিও অসম্ভব ঋদ্ধ পুরুষ, তথাপি, শকুনির হস্তিনাপুরে অবস্থিতি তাঁর অপছন্দ হলেও, এর কোনো প্রতিবিধান করতে পারেননি। তবে গান্ধার তনয়া, তাঁর ভ্রাতাবিষয়ে একসময়ে মোহমুক্তা হয়েছিলেন। অতঃপর তিনি তাঁর সঙ্গে আর সাক্ষাৎকার করতেন না।


কিন্তু কী আশ্চর্য মানুষের মনের গতি! যিনি একদা অন্ধপতির সঙ্গে সম্বন্ধ হেতু অভিমানে স্বেচ্ছান্ধতা বরণ করে নিয়েছিলেন, তিনিই একসময় সেই স্বামী এবং তাঁর কুলের প্রতি মোহযুক্তা হলেন। শকুনি ভগিনীপতির জন্য অথবা স্বীয় কুলের মর্যাদা রক্ষায়, এক অর্থে তাঁর জীবন অকৃতার্থ করলেন। গান্ধার রাজ্যের রাজপদ, যা তাঁর স্বভাবতই প্রাপ্য ছিল, ভ্রূক্ষেপ করলেন না। গার্হস্থ্য জীবনের যে মধুর আস্বাদ, তা পরিত্যাগ করলেন এবং সজ্ঞানে কুরুসভার সমগ্র বৃদ্ধ, আচার্য এবং সভাসদগণের নিকট নিয়ত ধিক্কৃত হলেন।

কিন্তু যাঁর প্রবঞ্চিত জীবনের জন্য তাঁকে এইসব সহ্য করতে হল, তিনি কি তাঁর প্রতি আদৌ প্রীতিপরায়ণ বা কৃতজ্ঞ ছিলেন? না। কেননা, গান্ধারী যেন, নিজের অজান্তেই কখন এই কুরুকুলের সঙ্গে অচ্ছেদ্য-বন্ধনে বাঁধা পড়েছিলেন। সুবলতনয় শকুনির পক্ষে তা সম্ভব ছিল না। ভগিনী এবং কুলের অসম্মান, সারা জীবন বুকে বহন করে, কপট কৌশলে গোটা কুরুকুল ধ্বংস করলেন তিনি, নিজেকে সহ। এমনকী এই যজ্ঞে তার একমাত্র সন্তান উলুককেও তিনি উৎসর্গ করলেন। কুলমর্যাদার রক্ষাকল্পে কী ভয়ানক প্রতিহিংসা।

আমার বরাবরই মনে হয়েছে, শকুনি যেন কোনো উদ্দেশ্য চরিতার্থ করার জন্যই হস্তিনাপুরে স্থায়ী আসন নিয়েছেন। কিন্তু এ বিষয়ে কোনোদিনই আমি পরিষ্কারভাবে কাউকে কিছু বলিনি। কিন্তু আমার বিচার, সর্বশেষ এই যে, তিনি প্রকৃত অর্থেই কুচক্রী। ভগিনীর প্রতি তার যত স্নেহই থাকুক, শুধুমাত্র সেকারণেই তিনি দুর্যোধনাদিকে কুমন্ত্রণা দান করেননি। তাঁর বংশগত গরিমা নষ্ট হওয়ার জন্যই হস্তিনাপুরে এসে তিনি চক্রান্তের জাল বুনেছিলেন। গান্ধারী তাঁর এই স্বভাব প্রকৃতই জানতেন। তাই তাঁকে কোনোদিন তিনি সহ্য করেননি বা উৎসাহ দেননি।

যজ্ঞদত্ত বললেন, মহাত্মন্, সেই বিস্তীর্ণ শবাকুল প্রান্তরে, তখন চতুর্দিক রণিত করে হা, হা চিৎকার আর ক্রন্দনের ধ্বনি। সহস্র সহস্র একবস্ত্রা সদ্যবিধবা কৌরব নারীরা স্ব স্ব পতি, পুত্র, ভ্রাতা, পিতার ছিন্নভিন্ন দেহ নিয়ে বিলাপ করছেন। কেউ বা শকুনি, গৃধিনীদের বিতাড়নে প্রয়াস পাচ্ছেন। এঁদের মধ্যে একজনই শুধু শুষ্ক চক্ষু, নির্বাক। তিনি গান্ধারী। অক্ষিপট্ট উন্মোচনের পর স্বাভাবিক কারণেই তিনি বহুক্ষণ কিছুই দেখতে পাননি। পরে ধীরে ধীরে সব দৃশ্য তাঁর চক্ষুর সম্মুখে প্রতিভাত হতে থাকলে, তিনি অবাক বিস্ময়ে সব দেখতে লাগলেন। এই রণশয্যাশায়ী বিচ্ছিন্ন-অঙ্গ যোদ্ধাগণ, কেউ তাঁর পুত্র, কেউ ভ্রাতা, কেউ বা জামাতা। কিন্তু সর্বোপরি এই অযুত শবরাশির সকলেই মনুষ্য, তাঁরা এই বিশ্বেরই সন্তান। কী অপূর্ব এই বিশ্ব, এই প্রকৃতি। কি অপূর্ব-ই না তার বর্ণ, ছন্দ। তিনি অকস্মাৎ যেন তাঁর শৈশবের দিনগুলোতে ফিরে গেলেন। সেই কদাচিৎ শস্পাচ্ছাদিত, গান্ধারের শৈলময় ভূমি, বিস্তীর্ণ ঊষর প্রান্তর অথবা শ্যামল দ্রাক্ষাকুঞ্জ। তাঁর যেন নিজের প্রতি করুণা হল এই অনুতাপ করে, যে এতকাল কি তুচ্ছ কারণেই না তাঁর চক্ষুর্দ্বয় তিনি আবদ্ধ রেখেছিলেন!


মহাশয়, গান্ধারীর যেন মনে হল, এই মনুষ্যকুল সকলেই তাঁর অপেক্ষাও অল্পধী। তিনি আত্মাভিমানে প্রমদা-জীবনের শ্রেষ্ঠ সময় ব্যয়িত করছেন স্বেচ্ছান্ধতায়, আর এই বিপুল সংখ্যক মনুষ্য সন্তানেরা যারা চক্ষুষ্মান, যারা তাদের জীবনের প্রতিটি পল-অনুপল ধরে এই মহদবিশ্ব-প্রকৃতিকে দেখেছে, তারা কিনা সাধনা করল মহাধ্বংসের। কার জন্য তিনি রোদন করবেন? এদের কাউকেই তো তিনি চেনেন না, জানেন না। শুধুমাত্র কন্ঠস্বর এবং স্পর্শে যাঁদের তিনি অনুভব করতেন, তাঁর সেই পুত্রগণ তো এখন নির্বাক এবং স্পর্শজ্ঞান রহিত।

কৃষ্ণবাসুদেব তখন বিজয়ী পাণ্ডব ভ্রাতাদের সঙ্গে সেখানে দাঁড়িয়ে এই দৃশ্য অবলোকন করছেন। যুধিষ্ঠিরাদি ভ্রাতারা সবাই এসে গান্ধারীকে প্রণাম করে দাঁড়ালে, সেই মহীয়সী জিজ্ঞাসা করলেন, ভীম কে? বাসুদেবকৃষ্ণই বা কে? আমি তাঁদের দেখতে ইচ্ছা করি। ভীম এবং কৃষ্ণ দেবীর সন্নিকটে এসে প্রণত হলেন, তিনি ভীমকে উদ্দেশ্য করে বললেন, ভীম, তুমি মহাবলশালী। আমার পুত্র দুর্যোধন এবং দুঃশাসন তোমাদের উপর বহুবিধ অন্যায় আচরণ করেছিল। তারা তাদের অন্যায়ের মূল্য দিয়েছে। কিন্তু আমাদের শত পুত্রের সকলেই কি সমান অপরাধী ছিল? ভীম অপরাধীর মতো হেঁট মুখে দাঁড়িয়ে থাকলে, বাসুদেবকৃষ্ণ বললেন, দেবি, আপনি প্রসন্ন হোন। ভীম আপনার ক্রোধের যোগ্য নন। দ্যূতসভায় যাজ্ঞসেনীর প্রতি আপনার সন্তানেরা যে আচরণ করেছিলেন, তারই প্রতিফলন এই দুঃখজনক যুদ্ধ আর মৃত্যু। ভীম ক্ষাত্রধর্ম পালন করেছেন মাত্র।

বাসুদেবকৃষ্ণ একথা বললে, গান্ধারী পুনরায় এই কুরুক্ষেত্রের চতুষ্পার্শস্থ বৃক্ষাদি, মস্তকোপরি সুনীল আকাশ, সমন্তপঞ্চক হ্রদের নির্মল জলরাশি ইত্যাদি নির্নিমেষে অবলোকন করতে লাগলেন। তাঁর দৃষ্টি ক্রমশ সেই প্রকৃতির রেখা ধরে আবার শায়িত শবরাশির উপর এসে থামল। তখন তাঁর চক্ষে এক অসামান্য দ্যুতি, যেন মেঘের মধ্য থেকে সৌদামিনীর ঝলক। আবার সেই সঙ্গে মুহূর্তে যেন এক বিপুল বিষণ্ণতা, নৈরাশ্য, অবিশ্বাস ইত্যাদি যাবতীয় অভিব্যক্তির মুহুর্মুহু প্রকাশ পাচ্ছিল। তিনি একবার ভীম, একবার কৃষ্ণ বাসুদেব, একবার শায়িত শবরাশি এবং একবার অনন্ত প্রাকৃত ব্রহ্মাণ্ডের দিকে দৃষ্টিপাত করতে লাগলেন। মহাত্মন্, আমি শুনেছি, এই গান্ধারনন্দিনী, তাঁর কৈশোরিক কালে, অন্ধরাজা ধৃতরাষ্ট্রের পত্নী হয়ে হস্তিনাপুরে এসেছিলেন। তিনি পথিমধ্যে তাঁর ধাত্রী অম্বার নিকট ভাবীপতির অন্ধত্ব বিষয়ে অবগত হয়ে, স্বেচ্ছায় চীনাংশুক দ্বারা আপন চক্ষুদুটি আবৃত করেন। তখন সম্ভবত তিনি একাদশ কি দ্বাদশবর্ষীয়া কিশোরী। তদবধি, আপনি অবশ্যই অবগত আছেন, তিনি কদাপি সেই চীনাংশুক বন্ধন অপসৃত করেননি। এই দীর্ঘকাল স্বেচ্ছান্ধা থাকার পর, কুরুক্ষেত্রের এই বীভৎস কাণ্ড প্রত্যক্ষের জন্য তিনি সেই চীনাংশুক মোচন করলেন। আপনি জ্ঞানী, মহাপ্রাজ্ঞ। মনুষ্যচরিত্র বা শারীরিক নিয়ম বিষয়ে আপনার ধারণা অগাধ। এমতাবস্থায়, সেই মহীয়সীর কী জাতীয় প্রতিক্রিয়া সম্ভব, আপনি বিচার করুন। তিনি এইভাবে চারিদিক অবলোকন করার পর, তীব্র দৃষ্টিতে বাসুদেবকৃষ্ণের দিকে অক্ষিপাত করে বললেন, তবে তুমিই হলে কৃষ্ণ? তোমাকেই সকলে অচ্যুত বলে থাকে? তুমিই তাহলে বর্তমানে বাসুদেবের তাবৎ চিহ্ন ধারণ করে পুরুষোত্তম কৃষ্ণ হয়েছ, এবং এই বিপুল শবরাশিই কি তোমার বাসুদেবত্ব, অচ্যুতত্ব এবং পুরুষোত্তমত্ব লাভের বলি?


মহাত্মন্, গান্ধারী এক নিশ্বাসে এই প্রশ্নসমূহ উচ্চারণ করলে, বাসুদেবকৃষ্ণ অধোবদন হলেন। মহাশয়, এই বোধকরি তাঁর প্রথম অধোবদন হওয়া। সেই দীপ্তিময়ী রমণী তখন তাঁকে সায়কের মতো প্রশ্নের পর প্রশ্নে বিদ্ধ করছেন। গান্ধারী বললেন, কৃষ্ণ, তুমিই এই মারণযজ্ঞের হোতা। আমার দৃষ্টি ছিল না, আমি ছিলাম স্বেচ্ছান্ধা। কিন্তু সঞ্জয়প্রমুখাৎ আমি সর্বসংবাদই জ্ঞাত ছিলাম। তোমার সমগ্র বিষয়ই আমি চিন্তা করেছি। কিন্তু অবরোধবাসিনী ক্ষত্রিয়বধূ হয়ে আমার উপায় ছিল না কোনো প্রতিবাদ করি। আজ যখন এই মহাধ্বংস সেই সুযোগ উপস্থিত করেছে, আজ যখন কুলকামিনীরা সবাই রণক্ষেত্রে পতি, পুত্র, পিতা, ভ্রাতার জন্য শোকপ্রকাশে আসতে অন্তত সক্ষম হয়েছে, তখন তুমি আমার সেই প্রতিবাদ শ্রবণ করো। তুমি কোন ধর্মের কথা বলছ কৃষ্ণ? ভীমের ক্ষাত্রধর্ম পালন কী? ক্ষাত্রধর্মই বা কী? ক্ষত্রিয়ই বা কে? এই ধর্মের রচয়িতা তো তুমি আর অপর এক কৃষ্ণ-কৃষ্ণদ্বৈপায়ন। তাঁর তবু ধর্মবোধ, মানবিকতাবোধ, নীতিবোধ কিছু আছে। কিন্তু তুমি? তোমার ধর্ম, তোমার নীতি কী কৃষ্ণ? তুমি তো এক হৃদয়হীন যন্ত্র। তুমি তোমার বাসুদেবত্ব, পুরুষোত্তমত্ব লাভের জন্য যাবতীয় সংহিতা তৈরি করিয়েছ। একারণেই তুমি হত্যা করেছ, শিশুপাল, পৌণ্ড্রক বাসুদেব বা জরাসন্ধকে। আমি স্বীকার করি তোমার ক্ষমতা অসীম, আর সেকারণেই বলছি, তুমি কি পারতে না এই যুদ্ধ বন্ধ করতে? পাণ্ডবেরা না হয় নাই পেত রাজ্য। তাঁরা পঞ্চভ্রাতা না হয় অন্য উৎপাদন কার্যে নিজেদের নিযুক্ত করে জীবনধারণ করত বা দুর্যোধনের অধীন থেকেই বেঁচে থাকত। তাতেই বা জগতের কতটুকু ক্ষতি হত। অথবা তোমরা যাদবেরা না হয় তাদের পোষণ করতে, তাতেও তো এত অযুত প্রাণহানি ঘটত না। রাজ্যলাভই কি মনুষ্যত্ব বিকাশের বা প্রাণধারণের একমাত্র উপায়?

কৃষ্ণ, আমি কোনোদিন আমার কোনো সন্তানের মুখ নিরীক্ষণ করিনি। সুতরাং ভেব না, তাদের শোকে ব্যাকুল হয়ে এসব বাক্য আমি বলছি। আমি এসব বলছি একারণে যে, আজ জ্ঞানত আমি জেনেছি, এই বিশ্ব কত সুন্দর, শোভন, এই বিশ্ব এক মহোৎসব, আবার একই সঙ্গে এও জেনেছি যে, যুদ্ধ কতই না ঘৃণ্য, কুৎসিত এবং অকাম্য। যে কোনো মূল্যে মানুষের যুদ্ধ আর হত্যা বন্ধ হওয়া উচিত। বিশেষ, এই যুদ্ধ যখন প্রকৃতিপুঞ্জের কোনো কল্যাণের জন্য নয়। দুর্যোধন রাজ্যলাভ করুক, কি যুধিষ্ঠির, তাতে প্রকৃতিপুঞ্জের কতটুকু আসে যায়? রাজা যেই হোন, তাঁর একমাত্র কৃতকর্মই তো হচ্ছে প্রকৃতিপুঞ্জের দেহ থেকে একটু একটু করে মাংস সংগ্রহ করা। এই মাংসখণ্ড নিয়ে যে যুদ্ধ তাকে ধর্ম আখ্যা দেওয়ার হেতু কী কৃষ্ণ?


মহাত্মন্, রাজ্ঞী গান্ধারীর এইসব প্রশ্নে বাসুদেব চঞ্চল হয়ে উঠলেও পুনরপি গান্ধারকন্যা বললেন, কৃষ্ণ তুমি জান, আমাকে তঞ্চকতা করে এই কুরুকুলের বধূ হিসেবে আনয়ন করা হয়েছে। আমার পিতা গান্ধাররাজ সুবল, কুরুবিক্রমের কথা জ্ঞাত থাকার জন্যই যে তুষ্ণী ছিলেন তাই নয়। তিনি কৌরবদের তুলনায় দুর্বল ছিলেন বটে, কিন্তু তিনিও তো ক্ষত্রিয়। উত্তর-পশ্চিম অঞ্চলের অন্যান্য ক্ষত্রিয় রাজন্যদের সঙ্গে মিলিত হয়ে তিনি কি রণোদ্যমে উন্মত্ত হতে পারতেন না? অবশ্যই পারতেন। তিনি কৌরবদের ভয়ে ভীতও অবশ্য ছিলেন, কিন্তু তাঁর যুদ্ধ বর্জনের অন্য কারণও বর্তমান ছিল। তাঁর কন্যার স্বার্থের জন্য তিনি অগণ্য লোকক্ষয়ের বা সামূহিক বিপর্যয়ের পক্ষপাতী ছিলেন না। আমি জানি, আমার ভ্রাতা শকুনি আমার পুত্রদের সঙ্গে ষড়যন্ত্রে লিপ্ত হয়ে যুদ্ধাবস্থার পরিবেশ সৃষ্টি করেছিল বলেই এই যুদ্ধ। তারা সবাই মন্দমতি। আমি কদাপি তাদের অনুসৃত নীতির সঙ্গে সহমত ছিলাম না। কিন্তু তুমি তো বাসুদেব, তুমি আর্যাবর্তীয় সর্বজনের নেতা, তুমি তাদের কুচক্রান্ত কেন বিফল করতে পারলে না?

কৃষ্ণ, তুমি শুধু আমার পুত্রদের যুদ্ধোদ্যমকে, তাদের দ্বারা অনুষ্ঠিত অন্যায় আচরণসমূহকে উল্লেখযোগ্য হিসেবে দেখেছ, আর তাদের নিন্দাবাদ করেছ। আমিও করেছি। কুন্তীর পুত্ররা, যাঁদের ঔরসেই জন্মাক, যেহেতু তারা কুন্তীর পুত্র, আমি তাদের আদরণীয়ই মনে করি। তবু বলব, তারা কি কোনো অন্যায়ই করেনি? তারা কি যুদ্ধোদ্যমে বীতস্পৃহ ছিল? যুধিষ্ঠির কি দ্যূতসভায় দ্রৌপদীকে পণ্যা হিসেবে বাজি রাখেনি? কই, সে তো তখন, তাঁর অন্য মহিষীকে অক্ষপণ হিসেবে ব্যবহার করেনি? সে কি শুধু দ্রৌপদী পঞ্চভোগ্যা বলেই নয়? তার মনে কি দ্রৌপদীর প্রতি আদৌ কোনো শ্রদ্ধাবোধ ক্রিয়াশীল ছিল, যখন তাঁকে পণ হিসেবে সে ব্যবহার করে? তুমি কি জান, দ্রৌপদীর লাঞ্ছনার সময় ভানুমতী সহ, আমার সমগ্র পুত্রবধূরা কৌরবদের শাপশাপান্ত করেছিল। কিন্তু পাণ্ডবদের স্ত্রীগণ কেউ কোনোই উচ্চবাচ্য করেনি? না, এমনকী তোমার ভগিনী সুভদ্রাও না। কৃষ্ণ, তোমার সখা অর্জুন, ভীম যখন যুধিষ্ঠিরের হস্তদহন করতে উদ্যত হলেন, তাঁকে নিরস্ত করেছিলেন। আমি তোমাকে প্রশ্ন করি, সুভদ্রা যদি পণ্যা হতেন, তাহলেও কি তিনি জ্যেষ্ঠের প্রতি এই বশংবদতা দেখাতেন? আসলে, দ্রৌপদী, যেহেতু পাঞ্চাল রাজের পালিতা কন্যা, তাঁর কুলশীলমান ইত্যাদি যেহেতু অজ্ঞেয়, যেহেতু তিনি পঞ্চভোগ্যা, তাই তাঁকে নিয়ে অক্ষক্রীড়ায় যুধিষ্ঠিরের কোনো অসুবিধেই হয়নি। একসঙ্গে এই সমুদায় প্রশ্নাবলি করে গান্ধারী স্তব্ধ হলেন। মহাশয়, তখন মনে হল সমস্ত চরাচর যেন স্তব্ধ হয়ে গেছে।


যজ্ঞদত্ত এমত বর্ণনা করলে, আমি খুবই চিন্তাযুক্ত হলাম। অচ্যুতকৃষ্ণ আমার আদর্শ রাষ্ট্রপুরুষ, একথা আমি আগেই বলেছি। বাদরায়ণি আমার পিতা এবং শিক্ষাগুরু। তাঁদের নীতি, তাঁদের প্রচারিত ধর্মের অংশীদার আমিও। আমি তাই, এইসব তথ্য শুনে, অবসন্ন বোধ করছিলাম। কিন্তু, আমি জানি অচ্যুত এবং বাদরায়ণি ধার্তরাষ্ট্রদের নানাভাবে বোঝাবার চেষ্টা করেছেন, যাতে এই ভ্রাতৃঘাতী কলহ বন্ধ হয়। তারা তা শোনেনি। আমি নিজেও আজ এই কলহের কারণে প্রব্রাজকের জীবনযাপন করছি। ধার্তরাষ্ট্রের আচার-আচরণ, কোনোদিন, আমার অনুমোদন লাভ করেনি। কিন্তু আজ পক্ষপাতশূন্য, নির্মোহ, আমি বুঝতে পারছি, গান্ধারীর যুক্তিতে কতই না সারবত্তা আছে। পাণ্ডবেরা রাজ্যলাভ করতে পারলে প্রকৃতিপুঞ্জের কতটুকুই বা ক্ষতি বৃদ্ধি হত! কিন্তু, প্রকৃতিপুঞ্জ নয়। বরাবরই আমি তাদের ক্ষতি বৃদ্ধির নিরিখেই সব বিচার বিশ্লেষণে যত্নশীল ছিলাম। গান্ধারীর যুক্তির মাত্রা, আমি অবশ্যই স্বীকার করব, আমার পিতা বাদরায়ণি বা অচ্যুতের যুক্তি এবং ন্যায়ধর্মের চাইতে অনেক বেশি গ্রাহ্য। এই সত্য স্বীকারে আমার কোনো কুন্ঠা নেই আজ। দীর্ঘ প্রব্রজ্যা আমাকে সেই শক্তি এবং উদারতা প্রদান করেছে।

যজ্ঞদত্ত বলল, মহাশয়, রাজ্ঞী গান্ধারী সম্পর্কে, আমরা প্রাকৃত ইতরজনেরা সামান্যই জ্ঞাত ছিলান। জনশ্রুতি যতটুকু, ততটুকুই আমাদের জ্ঞান। শুনেছিলাম, তিনি অসামান্যা রূপসী, অসাধারণ পতিসেবাপরায়ণা এবং অনন্যসাধারণ বুদ্ধির অধিকারিণী। বাস্তবে যখন দেখলাম, জানলাম, শুধু তাই নয়, তিনি অসাধারণ শাস্ত্রজ্ঞাও। মহাত্মন্, সেই প্রদীপ্তা নারী, অযুত শবরাশির মধ্যে দাঁড়িয়ে যখন, বাসুদেবকৃষ্ণকে এইসব অকল্যাণকর যুদ্ধের জন্য অভিযুক্ত করছিলেন, তখন মনে হচ্ছিল, মানবতা দেবীরূপ পরিগ্রহ করে ব্যক্তি এবং গোষ্ঠীস্বার্থী ক্ষমতাকামুকদের তর্জনী সংকেতে শাসন করছেন। গান্ধারী আবার বললেন, শুনেছিলাম, যুদ্ধারম্ভের পূর্বেই কিছু নিয়মবন্ধ হয়েছিল উভয় পক্ষের মধ্যে এবং তা তোমার ওই ক্ষাত্রধর্মানুসারেই করা হয়েছিল। অস্ত্রহীনকে অস্ত্রাঘাত করা চলবে না, ক্লান্তকে বিশ্রামের অবকাশ দিতে হবে, অন্যের সঙ্গে যুধ্যমান ব্যক্তিকে পার্শ্বপ্রহার করা চলবে না, আরও নানান নীতিনিয়মের কথা আমরা শুনেছিলাম। কিন্তু হে কেশব, এই সব নিয়মবন্ধ কি আদৌ রক্ষিত হয়েছিল, যখন সাত্যকির সঙ্গে যুদ্ধরত ভূরিশ্রবাকে অর্জুন পার্শ্বপ্রহারে ছিন্নবাহু করেছিল? কোথায় ছিল নীতি বা এই নিয়মবন্ধ যখন অস্ত্রত্যাগী ভীষ্ম, দ্রোণ, বিপন্ন কর্ণ বা জয়দ্রথকে তুমি চক্রান্ত করে নিহত করালে? দুর্যোধনকে কি তোমরা বিশ্রামের অবকাশ দিয়েছিলে? সে তো অপরিসীম ক্লান্ত ছিল।


কেশব, তুমি নিজে চিরকাল অন্যায় করে এসেছ এবং অন্যকে অন্যায় কর্মে উদ্যোগী করেছ। অন্যায়ের প্রতিকারের নিমিত্তও অন্যায় কর্ম করা নিন্দনীয়। তুমি চিরকাল তাই করে এসেছ। কংস, চাণূর, জরাসন্ধ, শিশুপাল, পৌণ্ড্রক বাসুদেব বা অন্যান্য যাঁদের তুমি হত্যা করেছ বা করিয়েছ, তাঁরা অন্যায় হয়তো করেছেন, কিন্তু তুমি তো কিছু ন্যায় যুদ্ধে তাঁদের বধ করনি। মানুষই অন্যায় করে, মানুষই তার প্রতিবিধান করে। কিন্তু হত্যা, অন্যায় প্রতিবিধানের নিকৃষ্ট পন্থা। তা বর্বরোচিত।

শিশুপাল রাজসূয় যজ্ঞকালে তোমার কিছু সমালোচনা করেছিলেন। কিন্তু যেহেতু তিনি তোমার শত্রু তাই তাঁকে তুমি অপ্রস্তুত অবস্থায় হত্যা করলে। নিমন্ত্রিত অতিথি হত্যা যে মহাপাপ-এই চিরায়ত মূল্যবোধকে পর্যন্ত তুমি নষ্ট করলে। বস্তুত তুমি পূর্ববৈরিতা বশত আগেই এই জঘন্য হত্যাকাণ্ডের জন্য সিদ্ধান্ত তথা চক্রান্ত করে রেখেছিলে।

এভাবেই তুমি এই মহাযুদ্ধের পরিবেশ সৃষ্টি করেছ, আর এখন বলছ, ভীম ক্ষাত্রধর্ম পালন করেছেন, কেননা, প্রতিজ্ঞা পালন করা ক্ষাত্রধর্ম। তাই যদি হয়, তবে অর্জুনের যুধিষ্ঠির হত্যা উদ্যোগ বা আত্মহত্যার প্রতিজ্ঞা রক্ষা বিষয়ে তুমি অন্যরূপ বিধি কেন দিয়েছিলে? কোনো ক্রুদ্ধ ব্যক্তির প্রতিজ্ঞার গুরুত্ব কতটুকু যে তার জন্য মানবিক বৃত্তি পর্যন্ত ত্যাগ করতে হবে? কোন মানুষ ভ্রাতৃরক্ত পান করে প্রতিজ্ঞা রক্ষা করে? কোন ক্ষত্রিয় যোদ্ধা শুধুমাত্র একটি কথা পালনের জন্য নাভির নিম্নভাগে গদাপ্রহার করে, যখন উভয় পক্ষের ঘোষিত নীতি ছিল এরূপ আচরণ না করা। তুমি অত্যন্ত সুবিধাবাদী, আত্মস্বার্থী এবং হৃদয়হীন। তুমি তোমার যে নীতির প্রতিষ্ঠার জন্য এই বিপুল লোকক্ষয় করালে, সেই নীতিই তোমার সমুদয় কুলকে ধ্বংস করবে। আমি বলছি, সাত্বৎ, বৃষ্ণি, কুক্কুর, ভোজ, অন্ধক, যদু এবং অন্যান্য যাদবেরা তোমার এই নীতি অনুসরণ করেই ব্যক্তি এবং গোষ্ঠীর প্রতিষ্ঠার জন্য পরস্পরের প্রতি বিদ্বিষ্ট হবে এবং সমূলে ধ্বংস হবে।

যজ্ঞদত্তের মুখে গান্ধারীর এবংবিধ বাক্য শ্রবণের পর উদ্ধব, কর্তৃক বর্ণিত যদুকুল ধ্বংসের সেই ভীষণ কাহিনি আমার স্মরণে এল! কী অব্যর্থ ভবিষ্যদবাণী। আমি কুরুকুল মহামন্ত্রী বিদুর, আমার রাজনীতি জ্ঞান বিষয়ে সর্বদেশে অশেষ সুনাম। কিন্তু আমিই কি অচ্যুতের নীতির এরূপ তীক্ষ্ণ সমালোচনা চিন্তা করেছি? অচ্যুত এবং বাদরায়ণির মূল সংহিতাকে আশ্রয় করেই আমার বিভিন্ন শাসনসংহিতা রচনা করেছিলাম। তাঁদের রচিত সংহিতা বিষয়ে আমার অনেক কিছুই বক্তব্য আছে, কিন্তু মূলসূত্র বিষয়ে কোনো বিরোধ ছিল না। অচ্যুত দিনের পর দিন পাণ্ডবদের, বিশেষত অর্জুনকে এই সংহিতা ব্যাখ্যা করে যুদ্ধে উদ্যোগী করেছেন। যুদ্ধই যে ক্ষত্রিয়ের একমাত্র কর্ম এবং এই কর্মই যে ধর্ম তা তিনি তাঁদের বোঝাতে পেরেছিলেন বলেই এই যুদ্ধ। আমি যুদ্ধবিরোধী হয়েও এই নীতির যে বিরোধিতা করিনি, তাতেই প্রমাণ আমি এখনও এই তথাকথিত ক্ষত্রিয় রাজ তথা যশঃকামুকদের চিনতে পারিনি। পরন্তু তাঁরা আমার পাণ্ডিত্য এবং ক্ষমতাকে চূড়ান্তভাবে কাজে লাগিয়েছে। আমার মেধাকে ব্রাহ্মণ এবং ক্ষত্রিয়েরা স্বীয় স্বার্থে ব্যবহার করার জন্যই, সূত হওয়া সত্ত্বেও আমাকে মহামন্ত্রীর মর্যাদা দিয়েছে। কিন্তু গান্ধারী ক্ষত্রিয়কন্যা হয়েও স্ব-সমাজের স্বার্থকামুকদের চরিত্র বিষয়ে কত গভীর চিন্তা করছেন।


যজ্ঞদত্ত বললেন, হে প্রাজ্ঞ বিদুর, গান্ধারীর মুখে এইসব বাক্য শ্রবণের পর বাসুদেবকৃষ্ণ বললেন, দেবি, আমি জানি হয়তো যদুকুলও এভাবেই ধ্বংস হবে। কিন্তু আমি তো চেষ্টার ত্রুটি করছি না তাদেরকে সংহত রাখতে। কৌরব-পাণ্ডবদেরও সংহত রাখার বিষয়ে আমার উদ্যোগ এবং প্রচেষ্টা আপনার অজানা নয়। আমি কি বারংবার দৌত্যকর্ম করতে গিয়ে আপনার পুত্র দুর্যোধনের কাছে লাঞ্ছিত হইনি? তাঁরা কি পাণ্ডবগণের প্রতি অসূয়া পোষণ করতেন না? কিংবা বহুবারই তো দুর্যোধন, কর্ণ প্রভৃতিরা পাণ্ডবদের বিনাশের নিমিত্ত যত্নবান হয়েছেন। আমি স্বীকার করছি, আমার কৌশলেই তাঁরা রক্ষা পেয়েছেন। এই যুদ্ধে ন্যায়-নীতির লঙ্ঘন উভয়পক্ষই করেছেন। দ্রোণ, কর্ণ, জয়দ্রথের মতো বীরগণ কি অন্যায়ভাবে দুগ্ধপোষ্য শিশুপ্রায় অভিমন্যুকে হত্যা করেননি? অশ্বত্থামা, কৃপাচার্য, কৃতবর্মা কি অন্যায় নৈশসমরে ঘুমন্ত পাণ্ডবদের বা ধৃষ্টদ্যুম্নকে হত্যা করেননি? আপনি এখন সন্তপ্তা, তাই এই সমুদায় ধ্বংসের দায় আমার উপর ন্যস্ত করছেন। আপনি পাণ্ডবগণের বনবাসের লাঞ্ছনা, বাল্যাবধি তাদের উপর অত্যাচার, জতুগৃহ দাহ ইত্যাদির বিষয়ে কিছু বলছেন না। দ্যূতক্রীড়ার সময় অনুষ্ঠিত অন্যায় বিষয়ে আপনার বিচার কী বলে? আপনি আমার এবং ভীমের প্রতি দোষ আরোপ করছেন। কই, কৌরবদের এইসব অন্যায়ের বিষয়ে তো কিছু বলছেন না?

বাসুদেবকৃষ্ণ এমত তীক্ষ্ণ বাক্য বললে, গান্ধারী সখেদে বললেন, তুমি ভুল বুঝেছ কেশব। তোমার যুক্তিও তাই প্রাকৃত ও শিশুজনসুলভ নির্দায়িক। কৌরবেরা পাপ করেছে বলে তোমার বা পাণ্ডবগণের পাপ করার অধিকার জন্মায় না। আমি কৌরবদের অন্যায়কে কখনোই সমর্থন করিনি, কখনোই প্রশ্রয় দিইনি। কিন্তু আমি অবরোধবাসিনী ক্ষত্রিয়া রমণী। আমার ক্ষমতা বা অধিকার কতটুকু। আমার কথা কে শুনবে? তা সত্ত্বেও তোমার দৌত্যকালে আমার পুত্র যখন সভা পরিত্যাগ করে চলে যায়, তখন আমি সভায় উপস্থিত হয়ে তাকে ফিরিয়ে এনে যে উপদেশ করেছিলাম তা তোমার অজানা নয়। কিন্তু সেও তো ক্ষত্রিয় পুরুষ। তোমার সংহিতায় তো তুমি স্ত্রীজাতি বিষয়ে নানা বিধিনিষেধের ব্যবস্থা রেখেছ। ক্ষত্রিয়শক্তি যতই বৃদ্ধিপ্রাপ্ত হচ্ছে, নারীর অধিকার ততই খর্ব হচ্ছে। মহাজননী সত্যবতী যে স্বাধীনতা বা অধিকারের অধিকারিণী ছিলেন আমরা কি তার সামান্যমাত্রও ভোগ করি? তথাপি আমি আমার শিক্ষা, রুচি এবং ক্ষমতা অনুযায়ী তাদেরকে বাধা দেবার চেষ্টা করেছি। পারিনি। কিন্তু হে বার্ষ্ণেয়, অসহায়া আমি যা পারিনি, অসীম ক্ষমতাসম্পন্ন তুমি কিন্তু তা অবশ্য পারতে। কেননা, তুমি বাসুদেবত্বকামী অচ্যুত। তুমি নাকি কোনো সংকল্প থেকে চ্যুত হও না, এমত লোকবিশ্বাস। তাহলে যুদ্ধ বন্ধের নিমিত্ত তুমি অচ্যুত হলে না কেন?

হে কেশব, তোমার আকাশের মতো নির্লিপ্তি পরিত্যাগ করে একবার তাকিয়ে দেখো, সহস্রাধিক সদ্যবিধবা কৌরবরমণীরা স্ব স্ব পতিকে আলিঙ্গন করে এই কুৎসিত পূতিগন্ধময় নারকীয় ভূমিতে লুন্ঠিতা হচ্ছেন। ওই দেখো, ভানুমতী, উন্মাদিনীর ন্যায় গতাসু কুরুরাজ দুর্যোধনের মস্তক আপন ক্রোড়ে স্থাপন করে তার মুখমণ্ডল মার্জনা করছেন। ওই দেখো আমাদের সর্বকনিষ্ঠা নপ্তা অভিমন্যুপত্নী উত্তরা অন্তর্বত্নী হওয়া সত্ত্বেও, তার এই ক্লেশকর অবস্থায় কীভাবে বিলাপ করছে, আহা! কন্যকা অবস্থায় কুন্তী তাঁর পিতৃগৃহে অতিথি ঋষি দুর্বাসার সেবাকার্যে নিযুক্তা হলে, সেই পাষণ্ড ঋষি তাঁকে ভোগ করে গর্ভিণী করে। সে তখন নিতান্ত অপাপবিদ্ধা। ভণ্ড ঋষি তাঁকে বলে, তোমাকে এই মন্ত্র শিখিয়ে দিলাম, এর নাম শারীর মন্ত্র। এই মন্ত্রে তুমি যে দেবকে আহ্বান করবে সেই তোমার কাছে আসবে। কুন্তী নিত্য নিশীথে সেই ভণ্ড ঋষিপ্রদত্ত মন্ত্রাভিচার করলে, ঋষিই দেবরূপে এসে তাঁকে রমণ করত। এভাবেই সে গর্ভিণী হয়। তখন সেই ভণ্ড তাঁকে বোঝায় যে স্বয়ং সূর্যকে সে চিন্তা করে মন্ত্রাভিচার করেছিল বলে, তিনিই তাঁর গর্ভাধান করেছেন। ওই দেখো কুন্তীর সেই সূর্যসম্ভূত পুত্র কর্ণ, বিক্ষত-অঙ্গে রণশয্যাশায়ী। তাঁর রমণীগণ বহুদূর অঙ্গরাজ্যে নিশ্চিন্ত বিশ্বাসে এখনও বোধকরি সাধব্য পালন করছে। আর এখানে কুন্তী, তাঁর চিরকালীন লজ্জা পরিত্যাগ করে সেই কানীনপুত্রকে আলিঙ্গন করে রোদন করছেন। তুমি বলছ, আমি পক্ষপাতদুষ্ট, স্বজনদের দোষ দেখি না। কিন্তু কুন্তীর দুঃখ যে আমার হৃদয় বিদীর্ণ করছে, তা তুমি কী করে বুঝবে কেশব? তোমার তো হৃদয় নেই। তোমার কাছে ওই ভণ্ড ঋষি দুর্বাসার মতোই নারী হচ্ছে ভোগ-বস্তু। তারা রক্তমাংসজাত কোনো প্রাণী নয়, তারা বস্তু, ভোগের জন্যই তাদের প্রয়োজন, যেমন পুরুষকার-কামী ওই পঞ্চভ্রাতার জন্য ভূমি প্রয়োজন, যেমন বাসুদেবত্ব-কামী তোমার জন্য লক্ষ প্রাণের নিধন প্রয়োজন। কৃষ্ণ, ক্ষমতা, প্রয়োজন, আকাঙ্খা আর অধিকার, এই-ই হচ্ছে প্রকৃত অর্থে তোমার সংহিতার মূল বচন। নতুবা, তুমি এত একদেশদর্শী কেন? যে কর্ম পাণ্ডবেরা আচরণ করলে তুমি তাকে ধর্ম আখ্যা দাও, সেই একই কর্ম কৌরবদের দ্বারা অনুষ্ঠিত হলে, তাকে তুমি অধর্ম বলবে কেন? নিষ্কামকর্মের তত্ত্ব অপরকে শিক্ষা দিয়ে, এই যুদ্ধের বিজয় বিষয়ে আকাঙ্খী হও কেন? আর সেই বিজয় পাণ্ডবেরাই অর্জন করুক এমতই বা অভিপ্রায় কেন তোমার? তুমি অস্বীকার করতে পার যে এই যুদ্ধের প্রকৃত দায়িকদের মধ্যে তুমিই প্রধান এবং রাজসূয় যজ্ঞের মাধ্যমেই তুমি তা আরব্ধ করেছ?

অভিমন্যুর মৃত্যু আমার নিকটও সাতিশয় শোকাবহ। বস্তুত, সে তো আমারও নপ্তা। কিন্তু বল তো, তার মহাবলশালী জ্যেষ্ঠতাত এবং পিতৃব্যগণ উপস্থিত থাকতে, তাকে কেন দ্রোণ, কর্ণ, জয়দ্রথ প্রভৃতি অতিরথদের সঙ্গে যুদ্ধার্থে প্রেরণ করা হল? একটি কিশোরকে এরকম সিংহগহ্বরে পাঠানো কি ক্ষমতা লাভের নিমিত্ত মনুষ্যত্ব বর্জন নয়?

কৃষ্ণ, তুমি যেইদিন থেকে পাণ্ডবদের সঙ্গে যুক্ত হয়েছ, সেইদিন থেকেই এই কুরুপাণ্ডব কুলে শকুনি, গৃধিনীর পক্ষচ্ছায়া পতিত হতে শুরু হয়েছে। তুমি তোমার অনুপ্রবেশের শুরু থেকেই প্রচার করতে শুরু করেছ যে, পাণ্ডবেরা যা করে তাই ধর্ম, আর দুর্যোধন তথা কৌরবদের সবটাই অধর্ম। তোমাদের সংহিতা সূত্রও সেইভাবেই রচনা করেছ। আচ্ছা, তুমি বল তো, সাধারণ প্রকৃতিপুঞ্জ কি এই দীর্ঘকাল দুর্যোধনের শাসনে থেকে আদৌ তার প্রতি বিদ্বিষ্ট? তুমি কি জানতে না যে দুর্যোধন যেভাবেই রাজ্য অধিকার করুক, সে রাজন্যবর্গের এবং প্রকৃতিপুঞ্জের কত আদরণীয় করে নিজেকে সমৃদ্ধ করেছিল? আমিও সঞ্জয় প্রমুখাৎ শুনেছি, যখন মধ্যম পাণ্ডব তাকে অন্যায় গদাপ্রহারে পাতিত করল, তখন প্রকৃতিপুঞ্জ, হতাবশিষ্ট যোদ্ধাগণ এবং তোমার অগ্রজ বলরাম পর্যন্ত আমার পুত্রেরই জন্য জয়ধ্বনি করেছিল, আর ভীমের এই অকার্যের তীব্র নিন্দা করেছিল। তখনই নাকি তুমি হতভম্ব যুধিষ্ঠিরকে সম্বোধন করে বলেছিলে, নৈষ শক্যঃ অতি শীঘ্রাস্তস্তে চ সর্বে মহারথাঃ, ঋজুযুদ্ধেন হন্তুং যুস্মাভিঃ আহবে, কদাচিৎ তু হন্তুং ধর্মেন পার্থিবঃ, তে বা ভীষ্মমুখাঃ সর্বে মহাষ্বাসা মহারথাঃ, তুমি তো নিজের মুখেই বলেছ। তাহলে এই অন্যায় কর্ম কেন করা হল? এর উত্তরে তুমি পাণ্ডবদের বলেছ, যদি নৈবংবিধং জাতু কুর্যাৎ জিহ্মাম্ অহম্ রণে, কুতো বো বিজয়ো ভূযঃ, কুতো রাজ্যং, কুতো ধনম্?-কী করেই বা এ যুদ্ধ জয় হত, কী করেই বা ধনলাভ হত? ধর্ম পথে যুদ্ধ করে ভীষ্ম, দ্রোণ, কর্ণ এবং দুর্যোধন-এই চারজনকে পরাস্ত করা যেত না। একা ভীমই কি আমাদের সব পুত্রদের গদাপ্রহারে নিহত করতে পারত? নিশ্চয়ই তা পারত না, যদি তুমি কূটকৌশল প্রয়োগ না করতে। এই কি তোমার সংহিতা উক্ত নিষ্কাম কর্ম বা ধর্ম?

কৃষ্ণ, সঞ্জয় যখন আমার অন্ধ স্বামীকে রণক্ষেত্রের যাবতীয় সংবাদ বলতেন, আমি তা সর্বৈব শ্রবণ করতাম। তিনি অন্ধরাজাকে তোমার সংহিতা বিষয়ক তাবৎ সূত্রই বিবৃত করেছেন। তা শ্রবণ করে আমার স্বামী সঞ্জয়কে বলেছিলেন, সঞ্জয়, কেশবের তত্ত্ব যদি এমন হয় যে, যেন তেন প্রকারেণ যুদ্ধ জয় এবং রাজ্য লাভই আদর্শ, তা হলে সেই নীতি-অনুসারীদের সঙ্গে যুদ্ধ জয়ের কোনো আশাই নেই, আর সে ক্ষেত্রে আমার অশিষ্ট সন্তান কী এমন অন্যায় করেছেন? কেশব, আমার স্বামীর এই প্রশ্ন সংগত কিনা তুমিই বিচার করো। তোমার সংহিতায় উক্ত তত্ত্ব যা বলে, সেই ও তো তাই-ই করেছে।

যজ্ঞদত্ত বললেন, মহাত্মন্, গান্ধারীর এইসব বাক্য শ্রবণে, অচ্যুতকেশবের মুখমণ্ডল শ্রাবণী আকাশের

মতো ভ্রূকুটি কুটিল হল। গান্ধারী যেসব বাক্য তাঁকে বললেন, তা নিতান্তই মানবিক যুক্তি বুদ্ধির বিচারে গ্রাহ্য সত্য। কিন্তু কেশব তার যথোচিত প্রত্যুত্তর করতে সমর্থ হলেন না। গান্ধারী তখন পুনর্বার তাঁকে বলতে লাগলেন, কেশব, তুমি অমিত ক্ষমতাশালী এবং যাদবগণের মধ্যে শ্রেষ্ঠ ব্যক্তি, তুমি স্বয়ং রাজা না হয়েও প্রকৃতপক্ষে সার্বভৌম ক্ষমতা প্রয়োগে যাদবগণের তথা সমগ্র আর্যাবর্তের রাজগণের উপর কর্তৃত্ব করে থাক। তুমি কি পারতে না এই দুর্যোধনাদিকে স্বমতে আনয়ন করে যুদ্ধ বন্ধ করতে। অথবা অকস্মাৎ আক্রমণ করে তাদেরকে বন্দি করতে পারতে, তা হলেও তো এই মহারণ অতিক্রম করা যেত। জীবকুলের মঙ্গল হত। আর এই যুদ্ধ তো শুধুমাত্র আমার পুত্রের আয়োজনেই আরব্ধ হয়নি, হয়েছে যুধিষ্ঠিরকে সম্রাটত্বে স্থাপিত করার জন্য আর তোমার পুরুষোত্তম বাসুদেবত্ব প্রতিষ্ঠার কারণেও।

হে কৃষ্ণ, আমার বিচারে আমি নিঃসন্দিগ্ধ যে তোমার যাবতীয় তত্ত্বই কুটিল এবং লোকজীবনের অহিতকর। তোমার সংহিতা শিক্ষাই কুরুপাণ্ডবদের মধ্যে ভেদবৃদ্ধি করেছে। তুমি সততই আমার পুত্র সুযোধনের, যাকে তোমরা বিদ্রূপ করে দুর্যোধন নামেই প্রচার করেছ, তার নিন্দাস্বরূপ আমাকে বলেছ, রাজ্ঞী, আপনার পুত্র দুর্যোধন অতি দুরাত্মা, পরশ্রীকাতর, আত্মাভিমানী, নিষ্ঠুর এবং গুরুজনের নিতান্ত অবাধ্য। তুমি এখনও এই সন্তাপ সময়ে আমাকে বলছ, আপনি তার দুষ্কৃত কার্যে তাকে সাধুবাদ করতেন, এখন আত্মদোষ স্খালনের জন্য আমাকে দোষারোপ করছেন। তুমি বলছ, ব্রাহ্মণীপুত্র তপশ্চর্যা, বৈশ্যাপুত্র পশুপালন, শূদ্রাপুত্র দাসত্ব করবে। তুরঙ্গীশাবক দ্রুততর ধাবমান হবে, গাভীরা বৎস ভার বহন করবে এবং আপনার ন্যায় ক্ষত্রিয়ারা পুত্র হলে সমর-মৃত্যু লাভ করবে বলেই গর্ভধারণ করে থাকেন। তোমার কথার প্রত্যুত্তর করতে আমার ঘৃণা বোধ হয়। তোমার বাক্য অত্যন্ত নিষ্ঠুর, ত্রুটিপূর্ণ এবং মনুষ্যসমাজে অসাম্য সৃষ্টিকারী। তোমার এই তত্ত্ব যুগ যুগ ধরে মানুষে মানুষে ভেদ সৃষ্টি করবে এবং সমাজে হিংসার চিরস্থায়ী আসন প্রতিষ্ঠা হবে।

কৃষ্ণ, ব্রাহ্মণদের আমি জানি। আমি এও জানি আর্যাবর্তীয় কোনো নরেশই ব্রাহ্মণদের সাহচর্য এবং আশীর্বাদ ব্যতিরেকে ক্ষমতায় অধিষ্ঠিত থাকতে পারবেন না। তুমি বলে থাক, গুণ ও কর্ম অনুসারে বর্ণ চতুষ্টয় বিভাজিত। অবশ্য এই বিভাজনে তুমিই ব্রাহ্মণদের সহায়তায় করেছ। যদি তাই হয়, তবে ব্রাহ্মণীপুত্র, ক্ষত্রিয়াপুত্র, বৈশ্যা বা শুদ্রা পুত্রের প্রসঙ্গ ওঠে কী করে, এইসব পুত্ররাই তো শুধুমাত্র মানুষ হিসেবে স্ব-স্ব গুণকর্মের দ্বারা, সমাজে ব্রাহ্মণত্ব, ক্ষত্রিয়ত্ব ইত্যাদি লাভ করতে পারে, তা তারা যার গর্ভেই জন্মাক না কেন। আর আমার মতো ক্ষত্রিয়া বলতে তুমি কী বিশেষ করতে চাইছ। আমি নিজেকে ক্ষত্রিয়াণী বলে গর্ব করি না, কেননা, মানুষে মানুষে এই বর্ণভেদ আমার রুচি বা যুক্তিসম্মত বোধ হয় না। তুমি ব্রাহ্মণগণের অসম্ভব অনুগত এবং সর্বদা কৈতববৃত্তি দ্বারা তাঁদের মনোরঞ্জন করে থাক। রাজসূয় যজ্ঞকালে তুমি সমগ্র ব্রাহ্মণগণের পাদ প্রক্ষালনের ভার স্বহস্তে গ্রহণ করেছিলে কিন্তু কৃষ্ণ, শুধু ব্রাহ্মণের কেন, অন্যান্য বর্ণীয় নিমন্ত্রিতদের মধ্যে কি গুণ-কর্মে শ্রেষ্ঠ ব্যক্তি আর কেউ ছিল না? তোমার গুণ কর্মানুসারে বর্ণবিভাজন শুধুই কথার কথা, আসলে ব্রাহ্মণের পুত্র ব্রাহ্মণ, ক্ষত্রিয়ের পুত্র ক্ষত্রিয় ইত্যাদি পদ্ধতিতেই তোমার সংহিতা উক্ত চাতুর্বর্ণ্য সমাজে বিধৃত। হৃদয়হীন, তুমি যে আমাকে বলছ, আমার মতো ক্ষত্রিয়ারা পুত্র সমর-মৃত্যু লাভ করবে বলেই গর্ভধারণ করে থাকে, তা যদি সত্য হয়, তবে তোমরাও নিহত হলে না কেন?

বস্তুত যুধিষ্ঠির তোমার এবং ব্রাহ্মণগণের সহায়তায়ই রণে বিজয়ী হয়েছেন। তোমার কূটকৌশল এবং ব্রাহ্মণদের সামাজিক আধিপত্য এই মহাধ্বংসের কারণ। প্রধানত দেখা যায়, রাজা যদি অসদুপায়ী, অত্যাচারী বা অপশাসক হন, তখন প্রকৃতিপুঞ্জ দ্রোহ করে তাঁকে উচ্ছেদ করে। কিন্তু বল তো, হস্তিনাপুর নগরে বা সমগ্র কৌরবরাজ্যে এমন কেউ আছে কি, যে বলবে আমার পুত্র রাজা দুর্যোধনের শাসনে তারা আদৌ অসুখী, অতৃপ্ত বা অত্যাচারিত ছিল? পক্ষান্তরে স্মরণ কর, অন্ধরাজা বিভাগ করে দিলে, তুমি আর অর্জুন খাণ্ডবদাহ করে কী অসম্ভব অত্যাচারই না অনুষ্ঠিত করেছিলে। অরণ্যবাসী সেইসব অনার্য মানুষেরা কী নির্মমভাবেই না তোমাদের উৎপীড়নের শিকার হয়েছিল। তোমাদের সেই মহা-অকীর্তিকে তোমরা নানা গল্পে মহানকার্য বলে প্রচার করেছ। অত্যাচারী, অসহায় প্রকৃতিপুঞ্জের উপর এই নির্মম আঘাত হানতে তোমাদের লজ্জা হল না? আমি বলছি, আমার পুত্ররাও অপরাধী, পাণ্ডবেরাও অপরাধী, তাদের উভয়পক্ষের অপরাধই হল, তারা নিজেদের গৃহবিবাদ শান্তিপূর্ণভাবে নিজেরা মিটিয়ে ফেলতে পারেনি। তুমি তাদের বিরোধের সূত্র ধরে অনুপ্রবেশ করেছ এবং এই অগণিত মানুষের মৃত্যু ঘটিয়েছ। তোমার নীতিকে ধিক, তোমাকেও আমি ধিক্কার জানাই। তুমি বা পাণ্ডবেরা কেউই রাজ্যশাসনের যোগ্য নও। তোমরা শুধু যুদ্ধকেই শ্রেয়োজ্ঞান করে তাকে ব্যাপকতা দিয়েছ। কিন্তু তা তো রাজন্যদের ঐতিহ্যগত দণ্ডনীতি নয়।

গান্ধারী এরূপ বললে, বাসুদেবকৃষ্ণ ম্লান মুখে তাঁর শিবিরের দিকে ফিরে গেলেন। পাণ্ডবপক্ষীয় সকলেই গান্ধারীর তিরস্কারে অধোবদন হয়ে বারংবার, তাঁর ক্ষমা ভিক্ষা করতে লাগলেন।

অন্তবন্ত ইমে দেহা নিত্যোস্যেক্তাঃ শরীরিণ।

অনাশিনো অপেময়স্য তস্মাদ্ যুধ্যস্ব ভারত।

য এমং বেত্তি হন্তারং যশ্চৈব মন্যতে হতম্ ।

উভৌ তৌ ন বিজানীতো নায়ং হন্তি ন হন্যতে।।

গীতা

যজ্ঞদত্তের নিকট গান্ধারীর কৃষ্ণ তিরস্কার বৃত্তান্ত শুনে, আমার বহুকালাবধি পোষিত অহংকারের অবলুপ্তি হল। গান্ধারতনয়া অচ্যুত এবং বাদরায়ণি কৃত সংহিতা তথা আনুষঙ্গিক তত্ত্বাদির যে নির্মম সমালোচনা করেছেন, তা প্রজ্ঞাভিমানী আমার অহংকার বিনাশে অব্যর্থ। আমার অহংকার ছিল, আমি প্রজ্ঞা লাভ করেছি, আমার শাস্ত্রজ্ঞান সম্পূর্ণ হয়েছে। সমুদয় তত্ত্ব আমার অধিগত। কিন্তু এখন আমি দেখছি, ইতঃপূর্বে যে বিচার আমি অচ্যুত এবং বাদরায়ণি বিষয়ে উপস্থাপিত করেছি, তা নিতান্ত একদেশদর্শী এবং ভ্রান্ত দর্শনাশ্রয়ী। নবলব্ধ যুক্তি প্রয়োগে তার নিরসনকরণ অতীব আবশ্যক কর্তব্য। এমনকী হস্তিনাপুরে অধিষ্ঠিত বিজয়ী পাণ্ডবেরা যদি এখনও সেই নীতিই অনুসরণ করে রাজ্যশাসনে ব্রতী হয়, তথাপি তার বিরোধিতা এবং নিরাকরণ আমার কর্তব্য। আমি জানি আমার ঔরসজাত যুধিষ্ঠির আমার দর্শন পেলে, আমাকেই পুনর্বার মহামন্ত্রিত্বে বরণ করবেন। যদি করেন, তবে অবশ্যই, পাণ্ডবগণের আচরিত নীতির সঙ্গে আমার নবলব্ধ বিচার-পদ্ধতির বিরোধ ঘটবে। তা যদি ঘটে তো ঘটুক, তথাপি আমি সত্যচ্যুত হব না। গান্ধারকন্যার বিচারপদ্ধতি আমার দিগদর্শন। আমার কৃত শাসন-সংহিতা বিষয়ে আমি নিশ্চিত। বর্তমান সমাজে তার উপযোগিতা যুগানুযায়ী। কিন্তু অচ্যুত এবং বাদরায়ণিকৃত সমাজনৈতিক সংহিতার অপকৃষ্টতা বিষয়ে আমাকে অবশ্য সরবকন্ঠ হতে হবে। আমি জানি, সেক্ষেত্রে, পিতা বাদরায়ণির সঙ্গেও আমার দ্বন্দ্ব অবশ্যম্ভাবী। সে কারণে, যদি পাণ্ডবেরা আমাকে মন্ত্রিত্বে বরণ নাও করেন, সেহ গ্রাহ্য।

কিন্তু দার্শনিকভাবে আমি এক অসামান্য সংকটের সম্মুখীন হলাম। অচ্যুতোক্ত তত্ত্ব যদি এই হয়, অর্থাৎ, যে শরীরে অনন্ত আশ্রিত, সেই শরীরেই অন্তও আশ্রয় করে আছে, অতএব যুদ্ধ করো এবং হত্যায় ব্রতী হও, অথবা, যে ভাবে সে হন্তারক এবং যে ভাবে, একেই নিহত হওয়া বলে, দুজনেই সত্যোপলব্ধিতে ব্যর্থ, তাহলে কি হত্যা ব্যাপারটাই একটা অধ্যাস বলে বোধ হয় না? হত্যা যদি অলীক হয়, তাহলে তার নিষ্পাদন অন্যায় হবে কেন? কিন্তু তা যদি উভয়তই অধ্যাস হয়, তবে অচ্যুতই বা অর্জুনকে কেন হত্যায় প্ররোচিত করছেন? এই কর্মের তাহলে প্রয়োজনই বা কী? এমত হাজারো তত্ত্ব জিজ্ঞাসায় আমি বিগতনিদ্র হলাম।

রজনী সামান্যই আর বাকি আছে। যজ্ঞদত্ত তার বস্ত্রাবাসে শয্যাগ্রহণ করেছেন। আমি এক শিলাখণ্ডোপরি উপবিষ্ট। মস্তকোপরি অনন্ত নক্ষত্রমণ্ডলী। সম্মুখে কুরুক্ষেত্রের নির্জন ধু-ধু প্রান্তর। প্রান্তবর্তী বৃক্ষরাজি যেন সহস্র নিহত বীরপুঞ্জের ছায়াময় অবয়ব। এই প্রান্তরেই সেই মহাক্ষয় সংঘটিত হয়েছিল। এখানেই ভ্রাতা ভ্রাতাকে, পিতা পুত্রকে, জামাতা শ্বশুরকে এবং ভাগিনেয় মাতুলকে হত্যা করেছে। এখানেই মাটির স্বামিত্ব নিয়ে মানুষ মানুষকে হত্যা করেছে। এখানেই রণক্লান্ত, নিদ্রিত যোদ্ধাদের অকস্মাৎ নৈশ আক্রমণে, কোনো এক হতাশাগ্রস্ত বিগতযশ প্রতিপক্ষীয় যোদ্ধা খড়্গাঘাতে নিহত করেছে। অচ্যুত এর কিছু ঘটনাকে ধর্ম এবং বাকি সমূহকে অধর্ম বলে অভিহিত করেছেন। আর তাঁর কথিত অধর্মকে অধর্ম জ্ঞান করে পুনরায় নতুন ভেদের উদ্ভব হয়েছে, যে কারণে অশ্বত্থামা, কৃতবর্মা হতশ্রী হয়েছেন, আর পরিণামে যদুকুল ধ্বংস হয়েছে। কৃতবর্মা যাদবকুলের হওয়া সত্ত্বেও, অচ্যুতের অনুগামী ছিলেন না। সাত্যকি ছিলেন তাঁর প্রতিপক্ষ। সাত্যকির সঙ্গে পানাধিক্যবশত তাঁর কলহ হয়। সাত্যকি তাঁকে নৈশ হত্যাকাণ্ডের বিষয়ে দায়িক করলে, তিনি ভূরিশ্রবা হত্যাবিষয়ক অন্যান্য কর্মের উদাহরণ দেন। পরিণামে সাত্যকি কৃতবর্মাকে হত্যা করেন এবং তা অচ্যুতের সামনেই। এভাবেই সামগ্রিক বিরোধের সূত্রপাতে যদুকুল ধ্বংস। গান্ধারী যথার্থ ভবিষ্যৎ উক্তি করেছিলেন। আমার এখন বোধ হচ্ছে, অচ্যুত যেন তাঁর তত্ত্বে যুদ্ধ করো, যুদ্ধ করো এবং সমৃদ্ধ রাজ্য লাভ করার জন্য যুদ্ধে ব্রতী হও-এমত নির্দেশেই বেশি যত্নবান ছিলেন। রাজ্যলাভই যদি মানুষের একমাত্র উদ্দেশ্য হয় এবং তার জন্য যদি যুদ্ধ, কৌশল, ছলকপটতা ইত্যাদি কিছুই দূষণীয় না হয়, তবে দুর্যোধনের কোনো কর্মকেই তিনি দূষণীয় বলতে পারেন না। দুর্যোধন তো তাহলে, তাঁর তত্ত্বানুযায়ী ধর্ম পালনই করেছিলেন। সেমতে কীভাবে এ যুদ্ধের দায় তাঁর উপর বর্তায়? যুধিষ্ঠিরাদি রাজ্যলোভী। যুধিষ্ঠির ধীর শান্ত এবং উদার, কিন্তু প্রাচীন রীতিনীতির প্রতি বড়ো বেশি নির্ভরশীল। দুর্যোধন অধৈর্য, উদ্ধত এবং অবিনয়ী, কিন্তু সাধারণ মানুষের প্রতি সদয়। তার রাজত্বে প্রজারা যে সুখে ছিল, গান্ধারীর এ উক্তি আদৌ অতিরঞ্জন নয়। পক্ষান্তরে যুধিষ্ঠির সুশাসক হিসেবে সুনামের অধিকারী হতে পারেননি। পাণ্ডবেরা অর্ধরাজ্য লাভ করেই দ্রুত দিগ্বিজয়ের নামে অন্যান্য নৃপতিদের সঙ্গে যুদ্ধে লিপ্ত হয়েছেন এবং অচ্যুতকৃষ্ণ, তাঁর যাদববাহিনীর সেনাদের এ কার্যে সহায়তার জন্য প্রদান করেছেন। ফলত বহু রাজন্যকে তাঁরা নির্জিত ও লুন্ঠন করে প্রচুর ধনরাশি সংগ্রহ করেছেন। সেই ধনরাশি রাজা যুধিষ্ঠিরের কোষাগার সমৃদ্ধ করেছে, আর অচ্যুতও স্বয়ং তার অংশ থেকে বঞ্চিত হননি। এখন বুঝতে পারছি অন্য রাজাদের নিগৃহীত করে ধনার্জনের এই অধর্মোচিত কার্যে দুর্যোধন কোনোদিন আগ্রহী ছিল না। দুর্যোধনেরও ক্ষত্রিয়োচিত অনেক দোষ ছিল, কিন্তু সে এসব কর্ম কোনোদিনই করেনি। সে শুধু সমগ্র কৌরব রাজ্য তার অধিকারে রাখতে চেয়েছিল এবং পাণ্ডবদের অধিকার কোনোদিন স্বীকার করেনি। দোষ গুণ বিচারে, অতএব উভয় পক্ষই তুল্যমূল্য। পার্থক্যের মধ্যে এই, কারও ব্যক্তিগত আচরণ শোভন, কারও বা অশোভন। কিন্তু ক্ষমতা কুক্ষিগত রাখার বিষয়ে সমগ্র ক্ষত্রিয় নামধারী রাজন্যবর্গ সমান মানসিকতাসম্পন্ন। চার্বাক সাহচর্যের জন্য দুর্যোধন সাধারণ প্রকৃতিপুঞ্জের প্রতি কিছুটা নীতিপরায়ণ ছিল। পাণ্ডবেরা ব্রাহ্মণদের প্রতি অধিক মনোযোগী হওয়ায় প্রজাসাধারণ তাদের মনোযোগ স্বভাবতই কম পাচ্ছে বলে আমার অনুমান। তবে বিজয়ী পাণ্ডবেরা যে অচ্যুতের সংহিতা অনুসারেই রাজ্য প্রতিপালন করবেন এবং সামাজিক স্তরবিন্যাস ঘটাবেন, সে বিষয়ে আমার কোনো সন্দেহ নেই। চাতুর্বর্ণ্য সমাজব্যবস্থার মধ্যে যে অসাম্য রয়েছে, তা প্রকৃতিপুঞ্জের জন্য যুগ-যুগান্তরব্যাপী সামাজিক, অর্থনৈতিক এবং রাজনৈতিক সমস্যার সৃষ্টি করবে বলে আমার বিশ্বাস।

পূর্ব-দিগন্তে রক্তাভা দেখা দিয়েছে। আমার বিনিদ্র রজনী শেষ হল। কিছুক্ষণের মধ্যেই সার্থবাহদল তাদের গন্তব্যের দিকে যাত্রা করবে। আমাকেও হস্তিনাপুরের পথে যাত্রা করতে হবে। কিন্তু বিগত রজনীর তাবৎ চিন্তা আমাকে নতুন করে ভাবিত করল। আমি কি যুধিষ্ঠিরের নিকট যাব? সে যদি আমাকে মহামন্ত্রিত্বের পদে নতুন করে বৃত করতে চায়, আমি কি সেই পদ গ্রহণ করব? নাকি আমি আমার শোকগ্রস্ত অগ্রজ, তৎপত্নী গান্ধারী এবং আমার দয়িতা কুন্তীর সঙ্গে গিয়ে মিলিত হব? হস্তিনাপুরে আমার পত্নী এবং পুত্রেরা আছেন। তাঁরা কুরুকুলের এই আবর্তের বাইরেই প্রথমাবধি অবস্থান করছেন। কুরুকুলের কাছে তাঁদের কোনো ঋণ নেই। আমার বোধ হচ্ছে যুধিষ্ঠিরের মন্ত্রিত্বের চাইতে সেই হতভাগ্য শোকার্ত অন্ধরাজা, গান্ধারী এবং কুন্তীরও হয়তো আমাকে এখন অনেক বেশি প্রয়োজন। আমি চিরকাল ভালোয়-মন্দয় এঁদের অনুগত ছায়ার মতো থেকেছি, তাঁদের স্নেহ, প্রীতি, প্রেম এবং হ্যাঁ, অনাদরও পেয়েছি। প্রেমে, অপ্রেমে তাঁরাই আমার আত্মার আত্মীয়। তাই বাকি জীবনটা তাঁদের সেবায়ই কাটুক। হস্তিনাপুরে মহামন্ত্রীর অভাব হবে না, কিন্তু তাঁরা যদি এখন বিদুরকে পান, সে তাঁদের এক মহাপ্রাপ্তি হবে, এবং আমারও। সেখানে আরও একজন আছেন, যিনি আমার সতীর্থ এবং আমাদের মতোই দুঃখ শোক এবং বয়সে জীর্ণ। তিনি সঞ্জয়। আমরা এই পঞ্চজন মিলে জীবনের শেষ দিনগুলিতে চেষ্টা করব, পাণ্ডবদের যতটা সুপরামর্শ দিতে পারি। গান্ধারী তাঁর তীক্ষ্ণ বিশ্লেষণে আমাকে তত্ত্বজ্ঞান শিক্ষা দেবেন। আমাদের পরামর্শ যখন গ্রাহ্য হবে না-তখন আবার প্রব্রজ্যা নেব। এবারে একা নয়, আমরা পাঁচজনেই এই নগরী ত্যাগ করে চলে যাব মহারণ্যে-বানপ্রস্থে।
আমার আগমনবার্তা শঙ্খদত্ত তাঁর অনুচরদ্বারা হস্তিনাপুরে অগ্রেই প্রেরণ করেছিলেন। সঞ্জয় একথা জ্ঞাত হয়ে নগরদ্বারে সানুচর উপস্থিত থেকে আমায় প্রত্যুদগমন করলেন। আমার প্রব্রজ্যাজনিত রুক্ষ বেশবাস তথা তাপসদিগের ন্যায় অচঞ্চল দৃষ্টি অবলোকন করে সঞ্জয় অতিশয় বেদনাক্লিষ্ট হলেন। অতঃপর প্রগাঢ় আলিঙ্গনে আবদ্ধ করে গদগদস্বরে বলতে লাগলেন। আর্য, আপনি এসেছেন! কিন্তু এত বিলম্ব করলেন কেন? আপনি যদি তখন রাজধানী পরিত্যাগ না করতেন, আপনার গুণেই হয়তো এই মহানিধন রুদ্ধ হতে পারত। কিন্তু হায় এখন তো সবই শেষ।

হস্তিনাপুর নগরী যেন আমার নিকট আশ্চর্যরকম নিস্তব্ধ লাগছিল। এই কি সর্বদা কোলাহলমুখর সেই পুরী যাকে পরিত্যাগ করে আমি একদা প্রব্রজ্যা নিয়েছিলাম। সেই পথিপার্শ্বস্থ সুসজ্জিত বিপণিসমূহ, মধ্যে মধ্যে সুরম্য উজ্জ্বল বর্ণরঞ্জিত দারুময় গৃহাবলি, শষ্পাচ্ছাদিত কুসুমাকীর্ণ উদ্যান। স্বচ্ছতোয়া তড়াগাদি সবই কেমন হতশ্রী বোধ হচ্ছে। যজ্ঞস্থলীসমূহে ব্রাহ্মণগণ স্বাধ্যায়ে রত নেই। তাঁদের উচ্চনাদযুক্ত কন্ঠ থেকে সামাদির সুখশ্রাব্য সংগীত ধ্বনিত হচ্ছে না। পূর্ববৎ বুধজনসমাকীর্ণ কাব্য ব্যাকরণ, দর্শনাদির মণ্ডপে কোনো সুউচ্চ কন্ঠে বিতণ্ডা ধ্বনিত হচ্ছে না। সুদর্শনা, সুবেশা নগরনটীদের গৃহপ্রাঙ্গণে নাগরিকদের চঞ্চল যাতায়াত নেই। এ যেন হস্তিনাপুরের ছায়ামূর্তি বিষণ্ণ বিমর্ষ দাঁড়িয়ে থেকে নিঃশব্দে ঘোষণা করছে-সর্বং কালঃ প্রকর্ষতি।

যখন এস্থান থেকে অপমানিত আত্মা, বিক্ষুব্ধহৃদয় জীবনের প্রগাঢ় কামনার প্রতি নৈরাশ্যকেই একমাত্র ভবিতব্য জ্ঞানে প্রব্রজ্যা অবলম্বন করেছিলাম, তখনও এখানে যে ব্যবহার দৃষ্ট হত, তার সামান্যতম অংশও যেন এখন দৃষ্ট হচ্ছে না। গৃহস্থেরা সেই সময়ের ন্যায় এখন মাতা, পিতা, স্ত্রী, পুত্রাদি বেষ্টিত হয়ে জীবন যাপন করছে না। এ সত্য পরিদৃষ্ট হচ্ছে না যে সমগ্র প্রাণীজগতের সঙ্গে প্রত্যেকেরই যোগ থাকা বাঞ্ছনীয়, প্রত্যেকের জীবনযাত্রার সঙ্গে প্রত্যেকের যোগ থাকা কাম্য। নচেৎ মানবপ্রবাহ রুদ্ধতা প্রাপ্ত হয়ে সঞ্চিতপঙ্কবক্ষ জলাশয়ের মতো ক্রমশ উষর ক্ষেত্রে রূপান্তরিত হতে থাকে।

মানব বহুতর অবস্থার স্তর পার হয়ে এই সব বোধে বুদ্ধ হয়েছে। এই নগরীতে বসবাসকারী মানবদের মধ্যে সেই বোধের স্ফুরণ আমি দেখে গিয়েছিলাম। কিন্তু আর তা যেন নেই। আমি যে ধর্ম আচরণে মানুষদের অভ্যস্ত দেখেছি, সে আচরণে তারা এখন আর ঋদ্ধ নয়। গৃহস্থধর্মই এতকাল সাধারণ্যে সর্বাপেক্ষা দায়িত্বশীল ধর্ম ছিল। যেখানে প্রত্যেকের প্রতি কর্তব্য পালন করে গৃহস্থ মানুষের অন্তঃকরণ ক্রমশ প্রসারিত হবার সুযোগ পেত। অন্যের সুখের জন্য নিজ সুখ বিসর্জনের দীক্ষা তো গৃহস্থাশ্রমেই লভ্য দেখেছি, এখন তার ব্যত্যয় দেখে মানসিক এক পীড়া বোধ করছি। এ কি মহাযুদ্ধের মহাধ্বংসের অব্যবহিত ফল? যুদ্ধ কি গৃহস্থগণকে বৈষয়িক বলয়ের বাইরের কোনো সত্তায় স্থাপন করেছে। নাগরিকেরা এত নির্বেদ প্রাপ্ত বলে বোধ হচ্ছে কেন?

সন্দেহ নেই যুদ্ধ এবং ধ্বংসই এই নগরীকে বর্তমানাবস্থায় নিয়ে এসেছে। আমি পূর্বাপর ব্যবস্থার মধ্যে সামঞ্জস্য করতে পারছি না বলে আমার সতীর্থ তথা শিষ্য সঞ্জয়কে জিজ্ঞেস করি, হে সঞ্জয়, লোকাচারের বর্তমান যে স্বরূপ আমি প্রত্যক্ষ করছি তার হেতু কী? আমাদের পূর্ববর্তী দার্শনিক জ্ঞান তথা বিশ্বাসের কি কিছু রূপান্তর ঘটেছে? যুগধর্ম কি পরিবর্তিত হয়েছে? আমি কেন প্রাক্তন নিয়মনিবন্ধসমূহ লোকব্যবহারে প্রত্যক্ষ করছি না?

সঞ্জয় বললেন, মহাত্মন্, আপনি যখন যুদ্ধসম্ভাব্য কালে এই পুরী ত্যাগ করেন, তারপর বহু দিবস, মাস, বৎসর বিগত হয়েছে। কুরুকুল ধ্বংস হয়েছে। যদুকুলও আত্মকলহে সামূহিক বিনষ্ট। আমাদের প্রপালক মহারাজা দুর্যোধন অন্তিম সময়ে তাঁর গুহ্য সলিলাবাস থেকে আত্মপ্রকাশ করে মহারাজ যুধিষ্ঠিরকে বলেছিলেন, হে ধর্মরাজ, আমি যাদের জন্য রাজ্যলাভের অভিলাষ করেছিলাম, আমার সেই সব ভ্রাতা পরলোক গমন করেছেন। পৃথিবীও রত্নহীন এবং ক্ষত্রিয়শূন্য হয়েছে। বিধবা রমণী সদৃশ এই ধরাকে উপভোগ করার স্পৃহা আমার আর নেই। অতএব তুমি এখন এই হস্তী, অশ্ব, বান্ধবশূন্য পৃথ্বী ভোগ কর। আমি এখন মৃগচর্ম পরিধান করে বনগমন করব। রাজ্যভোগে আমার আর স্পৃহা নেই। আর্য, সেই মানী পুরুষপুঙ্গব যথার্থ কথাই কয়েছেন, এই বিষয়ে কোনো সন্দেহ নেই। আমরা যতই তাঁর নিন্দাবাদ করি, তিনি তাঁর ধর্ম পালন করেই গতাসু হয়েছেন। কিন্তু সেই ধর্মচিন্তা আজ আর বলবতী নয়। ধর্ম যেন তাঁর রূপ নিয়ত পরিবর্তন করেই চলেছেন। অথবা এমন বলাই কি সঙ্গত, যে এ এক যুগসন্ধিকাল? আর্য, আমি আমার আহৃত এতকালের অভিজ্ঞতা ও জ্ঞানের সাহায্যে যেন কিছুই যথার্থরূপে ব্যাখ্যা করতে পারছি না। আপনি এখন এসেছেন, দেখুন, যদি আপনার প্রজ্ঞার প্রবল আলোকে বর্তমান পরিবস্থাকে আমাদের নিকট উদ্ভাসিত করতে পারেন।

সঞ্জয় সহ পুরবর্ত্মিকাসমূহ অতিক্রম করতে করতে এইসব বার্তালাপ করছিলাম। সঞ্জয় অনেক কথাই বলছিলেন যা আমার অত্যন্ত ধৈর্যের সঙ্গে শ্রবণ করা উচিত ছিল। কিন্তু তা আমি পারিনি। আমার হৃদয় তখন এইসব ধর্ম দর্শনাদি বিষয়ে সম্পূর্ণ উদাসীন থেকে শুধুমাত্র এক প্রগাঢ় মিলনের জন্য কাতর। কতক্ষণে আমি সেই দুঃখমগ্ন তিনটি প্রাণের নিকটে যাব। তাঁরা আমাকে দর্শন করে, তাঁদের দুর্বহ শোকের অনুভব আমার দেহে সঞ্চারিত করবেন। এই-ই তখন আমার সমূহ প্রত্যাশাবিশ্ব।

প্রাসাদের অগ্রমঞ্চের সোপানে তখন সভ্রাতৃক যুধিষ্ঠির দাঁড়িয়ে। সবাই উপানহবিযুক্ত হয়ে আমার হস্তাকর্ষণ করে, কৃতকৃতার্থ স্বরে মঙ্গলাচরণ উচ্চারণে বলতে লাগলেন, হে মহাত্মা, আপনার প্রত্যাগমনে এ পুরী ধন্য হল, ক্ষত্তা, আপনি, আমাদিগের তাতকল্প। আমরা শোকমগ্ন, জ্ঞাতিবধে সন্তাপী, ক্ষমাপ্রার্থী। আপনি আপনার প্রজ্ঞার দ্বারা আমাদের সমুদয় নির্বেদ অপনয়ন করুন। আমরা আপনাকেই মহামন্ত্রিত্ব পদে বরণ করছি। আমরা এতাবৎকাল আপনারই প্রত্যাশায় ছিলাম।

সম্মিলিত ভ্রাতৃগণের মধ্যে আমি যুধিষ্ঠিরকে নিতান্ত ক্লেশক্লিষ্ট দেখলাম। তাঁর অবয়বে সুখ বা স্বস্তির কোনো চিহ্ন মাত্র নেই। সদ্যবিজয়ী চক্রবর্তী সম্রাটের এ হেন বিষণ্ণ ও বিপন্ন অবয়ব প্রত্যক্ষ করার কোনো পূর্বচিন্তা আমার মস্তিষ্কে ইতোপূর্বে আদৌ ছিল না। সে বিজয়ী না পরাজিত, তাঁর ব্যবহার বা শারীর বিন্যাসে সে সব কিছুই বোধগম্য হচ্ছিল না। তাঁর ভ্রাতৃগণ অবশ্য বিজয়ীর স্বাভাবিক বিভায় উজ্জ্বলই ছিল। তাদের অবয়বে ক্ষাত্রতেজ বিচ্ছুরিত হচ্ছিল। কিন্তু যুধিষ্ঠির ছিল ম্লান, নিষ্প্রভ।

সবার কুশলাদি জিজ্ঞাসান্তে যুধিষ্ঠিরকে একান্তে প্রশ্ন করলাম। বৎস, তুমি কি কোনো আত্মিক ক্লেশে বেপথু হয়েছ? তুমি এমন হতশ্রী কেন? এই মহাআহব তো তোমাকে ধনৈশ্বর্যশালী নিষ্কণ্টক এক মহারাজ্যের চক্রবর্তী রূপে প্রতিষ্ঠা দিয়েছে। তুমি এবং তোমার ভ্রাতৃগণ স্ব স্ব প্রতিজ্ঞা পূরণে সার্থক হয়ে এখন এই মহারাজ্যের প্রপালক হয়েছ। শত্রুগণ সকলেই গতাসু এবং হতবীর্য হয়েছে। তবে এই শ্রীহীনতা কেন? উত্তরে যুধিষ্ঠির বললেন, ক্ষত্তা, আমার বোধ হচ্ছে, আমি নিতান্ত অজ্ঞানতাপ্রযুক্ত হয়ে এই মহাপাপ সংঘটিত করেছি। প্রতিহিংসা পরবশ হিংস্রতা নিতান্তই অনৈতিক। আত্মসুখার্থ যে ব্যক্তি এ কর্ম করে সে মানবিক বিচারে বিনষ্ট হতে বাধ্য। তাত, আমি এক্ষণে প্রকৃতই বিনষ্ট। আমি তাঁর এহেন বক্তব্যে ক্ষত্রোকুলোচিত স্বধর্ম প্রত্যক্ষ করলাম না। ক্ষত্রিয়জাতি বিষয়ে আমার বিচার ইতোপূর্বেই আমি বলেছি। যুধিষ্ঠিরের ব্রাহ্মণানুবর্তিতা বিষয়েও আমার ধারণা এবং বিচার বলা হয়েছে। কিন্তু তাঁর এই পরিবর্তন তো সামান্য ব্যাপার নয়। প্রশ্ন করি, বৎস, তোমার জ্ঞানলাভাবধি তুমি ধর্মপ্রাণ। সাধারণ্যে তোমার প্রতিষ্ঠা, ধর্মাত্মা, ধর্মরাজ, ধর্মপুত্র হিসাবে। কিন্তু আমাদিগের সমাজে ধর্ম বলতে কোনো একক নির্দিষ্ট ধারণা নেই। আমি বিদুর, যে কিনা ব্রাহ্মণ ঔরসজাত হওয়া সত্ত্বেও সূত। আমাকেও বেশ কিছুকালাবধি সকলেই ধর্ম নামে অভিহিত করছে। কিন্তু এই ধর্মের স্বরূপ তো অচ্যুত বা পিতা বাদরায়ণি কথিত চাতুর্বর্ণ্য ধর্মের নয়। আমি নানা তীর্থ পর্যটন করেছি। নানা সম্প্রদায়ের সঙ্গে আমার সাক্ষাৎ হয়েছে। তাঁদের আচার-আচরণ সম্পর্কে আমি সম্যক জ্ঞাত। আমার আচার-আচরণের মধ্যে প্রভূত লোকায়ত সংস্কৃতির প্রভাব লক্ষণীয়। কিন্তু তুমি কীভাবে সেই লোকায়ত সংস্কৃতিকেও অতিক্রম করে ক্ষপণকদের আশ্রিত আচরণের অনুসারী হয়েছ, একথা বোধগম্য হচ্ছে না। তুমি কি সৌগতপন্থা অবলম্বন করে এমন হিংসাশূন্য অবস্থা প্রাপ্ত হয়েছ?

যুধিষ্ঠির আমার হস্তাকর্ষণ করে একান্তে চলতে চলতে বলতে লাগলেন, ক্ষত্তা, আপনি প্রথমে আপনার এই দীর্ঘ অনুপস্থিতিজনিত অপেক্ষমাণ অবশ্য-কর্তব্যাদি সমাপন করুন। আপনার সহিত আমার গভীর আলাপনের আবশ্যকতা আছে। আমি আপনার সেই যুধিষ্ঠির আছি অথবা নেইও। কিন্তু সে বিচার যথাসময়ে হবে। আপনি প্রথমে এই হতভাগ্য মহারাজ ধৃতরাষ্ট্র, মন্দভাগ্যা জননী গান্ধারী এবং তাঁদের অনুগামিনী ছায়াপ্রায় কুন্তীর সম্মুখীন হয়ে বিগত মহাযুদ্ধের প্রখর সন্তাপে নিজেকে দগ্ধ করুন। আপনার ক্লেশের জন্য এখনও অনেক যন্ত্রণাই অপেক্ষা করে আছে। মানুষকে তার কৃতকর্মের ফল অবশ্য ভোগ করতে হবে। আপনি এক্ষণে সেই ফল ভোগ করুন। অন্তঃপর আমার নিজস্ব কথন ব্যক্ত করব।

যুধিষ্ঠিরের এবংবিধ বাক্য শ্রবণ করে আমার অকস্মাৎ যেন নতুন করে স্মরণ হল, সে আমারই ঔরসজাত। অতএব এ বাক্য একমাত্র সেই-ই বলতে পারে। যজ্ঞদত্তকেও এই দহন কামনা নিয়েই আমি অনুরোধ করেছিলাম কুরুক্ষেত্রের অন্তিম বিষাদ বিবৃত করতে।

যুধিষ্ঠির নিজেকে যেন দীনের চাইতেও অতি দীনভাবে আমার সম্মুখে প্রকট করতে লাগলেন। আমি সাতিশয় ক্লেশ-পরতন্ত্র হৃদয়ে অবরোধের উদ্দেশে সঞ্জয়ের সঙ্গে গমনাভিলাষী হলাম। বুঝলাম, যুধিষ্ঠির ব্যবহারিক ক্রমে আর চক্রবর্তী সম্রাটের স্তরে অবস্থিত নেই। তার এক অন্য উত্তরণ ঘটেছে, যা রাজরাজত্বের সাময়িকতাকে তুচ্ছ করে মানব-হিতৈষণার অন্য এক দিগদর্শনের পথ সন্ধানে ব্যাকুল।

সঞ্জয় আমাকে মূল প্রাসাদের একটি নির্দিষ্ট কক্ষ্যার প্রবেশদ্বারে পরিত্যাগ করে সানুনয় বচনে বললেন, আমি জ্ঞানাবধি আপনার অনুগত ছায়ামাত্র। আপনার অনুগমন করা আমার অবশ্য কর্তব্য। কিন্তু হে মহাভাগ, আপনি আমার এই স্বাধিকার সিদ্ধান্ত ক্ষমা করুন। কারণ আপনাদের এই করুণ মর্মবিদারক মিলনদৃশ্য আমি সহ্য করতে পারব না। একথা বলে সঞ্জয় অন্তর্হিত হলেন। কক্ষ্যার সোপানে দাঁড়িয়ে বিপুল এই কৌরব প্রাসাদের সুউচ্চ ডৌল থেকে গর্ভগৃহ পর্যন্ত পরিসরে সামান্যতম শব্দের আভাসও আমার শ্রুতিগোচর হচ্ছিল না। সর্বত্রই বিগত মহাযুদ্ধের স্মৃতিস্বরূপ এক গাঢ় বিষণ্ণতা ঊর্ণনাভের মতো তার জাল বিস্তার করে রেখেছিল। যে প্রাসাদে একদিন অমিততেজা কৌরব পুরুষেরা উজ্জ্বলবস্ত্র বিভূষিত হয়ে, চন্দনচর্চিত তথা গন্ধমাল্যাদি পরিশোভিত হয়ে বিরাজ করতেন, সেস্থান যেন এখন ক্ষপণকদের নিরলংকার বৈহারিক গুহা সদৃশ বোধ হচ্ছে।

তখন সময় দিবসের শেষ যাম। গবাক্ষপথে ক্ষীণ সবিতৃচ্ছটায় ত্র্যসরেণুর স্পন্দমানতাটুকুই যেন কুরুবিশ্বে একমাত্র আলোড়নকারী চৈতন্য। কক্ষ্যায় প্রবেশকালে অনুভবেও বোধ করিনি যে অভ্যন্তরে কোনো সজীব প্রাণের অবস্থিতি আছে। কিন্তু দুই পদ অগ্রসর হতেই এই সমুদয় নিস্তব্ধতা বিদীর্ণ করে গম্ভীর ভেরী নির্ঘোষের ন্যায় শব্দ প্রসারিত হল-কোঅয়ম আয়াতি? মহারাজ ধৃতরাষ্ট্র যেন গভীরতম এক পর্বতগুহার মধ্য থেকে প্রশ্ন করলেন। বিপুল এক নৈঃশব্দ থেকে এমন গম্ভীর নির্ঘোষে অলিন্দ এবং সৌধচূড়া আশ্রয়কারী বিহঙ্গেরা পক্ষধ্বনি বিস্তার করে গোধূলির শান্ততা ছিন্নভিন্ন করে দিল যেন। মনে হল বহু বহুকাল পরে, এই প্রাসাদে কোনো ‘রাজবদুন্নতো’ নির্ঘোষ ব্যাপ্তি পেল। ভাবলাম, এই-গৃহ কি এতকাল ঈদৃশ্য ধ্বনিবিহীন ছিল? এখানে কি এতদকাল রাজকীয় কোনো রবই উত্থিত হয়নি? পরপর তিনটি পাশাপাশি বেদিকায় আমি সেই কক্ষ্যায় দিবসের শেষ যামের ম্লান আলোয় তিনটি বিষাদ মূর্তিকে উপবিষ্ট দেখলাম। দেখলাম, অতীত যেন শুধুমাত্র কালের কৌতুক চরিতার্থ করার নিমিত্ত অসহায়ভাবে এক স্থবির জৈবিকতা বহন করছে। জীবনের এই অর্থহীন বহতার কথা মৈত্রেয়ও আমায় কিছু উপদেশ করেননি, আমার প্রাক্তন আচার্যদের নিকট থেকেও এই বিড়ম্বিত অনন্ত উজাগরীর কোনো ব্যাখ্যা আমি পাইনি। আমার কন্ঠে কোনো সম্ভাষণ স্বাভাবিকতায় উচ্চারিত হচ্ছিল না। এই শুক্ল বেশধারী, শীর্ণ, বিষাদগ্রস্ত তথা ধ্বস্ত নারীদ্বয় এবং এই পুরুষকেই কি আমি নিজ অবমাননার অভিমানে পরিত্যাগ করে প্রব্রজ্যায় গিয়েছিলাম? এই কি সেই পুত্রস্নেহাতুর রাজ্যকামুক ধৃতরাষ্ট্র? এই কি সেই মহামান্যা অভিমানিনী প্রজ্ঞাবতী গান্ধারী? অথবা এই কি সেই স্বয়ংসিদ্ধা সতত স্বতন্ত্রা, ক্ষুরধার বুদ্ধিশালিনী কুন্তী? যন্ত্রবৎ তাঁদের সমীপবর্তী হয়ে ক্রমানুসারে অভিবাদন করে প্রায় অর্ধবাক উচ্চারণে বললাম, মহারাজ আমি বিদুর। এই ঘোর তামসে পুনর্বার আপনাদের সেবা এবং সাহচর্যের জন্য উপস্থিত হয়েছি। কৃপা করে আমাকে গ্রহণ করুন। আমি অত্যন্ত অনুতপ্ত এবং ক্ষমাপ্রার্থী।

এ সংবাদে ধৃতরাষ্ট্র ত্বরিৎ গতিতে উত্থিত হয়ে ব্যাকুল কন্ঠে যেন আর্তনাদ করে উঠলেন, ভ্রাতঃ, প্রাণাধিক বিদুর, তুমি এসেছ? অহোভাগ্য অহোভাগ্য! গান্ধারী, শুনেছ আমার প্রাণপ্রিয় আত্মতুল্য ভ্রাতা বিদুর এসেছেন। এই সেই মহাত্মা, যাঁর কোনো সদুপদেশ আমাকে আমার অপকর্ম থেকে নিবৃত্ত করতে পারেনি। যাঁকে আমি সতত অসম্মান এবং লাঞ্ছনায় নিষ্পিষ্ট করে এই পুরী ত্যাগ করতে বাধ্য করেছি এবং ফলত স্বয়ং সকুলে বিনষ্ট হয়েছি। সেই বিদুর আবার অনুগ্রহ করে আমার কাছে এসেছেন। গান্ধারী, আমি আর শোককে, নৈঃশব্দকে নৈরাশ্যকে ভয় করি না। আমার আত্মার আত্মীয় পরম প্রাজ্ঞ বিদুর এসেছেন। স্বাগত স্বাগত ভ্রাতঃ ।

কুন্তী এবং গান্ধারীও যেন সদ্য চেতনাপ্রাপ্তের ন্যায় বেদিকা থেকে উত্থিত হয়ে বলতে লাগলেন, স্বাগত ক্ষত্তা, স্বাগত। স্বাগত প্রিয় দেবর, স্বাগত।

এরকম এক হার্দিক সংবর্ধনায় আমি যেন আরও বেদনাক্লিষ্ট হলাম। হায়! তুচ্ছ অভিমানবশে এঁদেরই আমি পরিত্যাগ করে চলে গিয়েছিলাম। তাঁরা যে আমার প্রতি কী পরিমাণে নির্ভরশীল, সেকথা তখন চিন্তামাত্রও করলাম না! আমার নিজের প্রতি বড়ো ধিক্কার বোধ জন্মাল।

আবার আমার পরম প্রিয় এবং শ্রদ্ধেয় জনেদের নিকট এমন আদৃত হয়ে আমার নিয়তবিষণ্ণ অন্তঃকরণেও যেন আনন্দের জ্যোতিঃপ্রবাহ চঞ্চল সৌদামিনীর মতো বিচ্ছুরিত হতে লাগল। আমি একে একে প্রত্যেককেই আঘ্রাণ, আলিঙ্গনাদি করার পর হস্তধারণ করে স্ব স্ব বেদিকায় উপবিষ্ট করালাম। স্বয়ং তাঁদের পদপ্রান্তের কুট্টিমে উপবেশন করে বললাম, আপনারা আমাকে হৃদয় থেকে মার্জনা করুন। আমি মহা অপরাধী। স্বজনের প্লবমানতা কালে যে ব্যক্তি তাঁদের পরিত্যাগ করে, সে কৃতঘ্ন। আমার মহা অপরাধ এই যে আমি পুত্রকল্পদের প্রতি অভিমানবশত অতি ঘোর সংকট সময়ে স্ব-দায়িত্ব পরিত্যাগ করে আত্মস্বার্থীপথ অবলম্বন করেছিলাম। আমার দীর্ঘ প্রব্রজ্যায় যদি কিছুমাত্র তত্ত্বজ্ঞান আমার লাভ হয়ে থাকে, তবে তা এই যে নির্ধারিত প্লবতা কোনো একক ব্যক্তিত্বের অপরাধের ফল নয়। সমাজের সমগ্র মানুষই সেই প্লবতার বা দ্রোহের কারণসমূহকে কোনো-না-কোনোভাবে ঋদ্ধ করে থাকে। দ্রোহ বা প্লবতা যদি অবশ্যম্ভাবী হয়ই, তবে তাকে পশ্চাতে রেখে আত্মগোপন করা অবশ্যই অধর্ম। মহারাজ, আমি সেই অধর্মে ক্লিষ্ট। আমি প্রজ্ঞাভিমানী হয়ে প্রজ্ঞারই অবমাননা করেছি। বস্তুত আমি যখন এই পুরী ত্যাগ করে প্রব্রজ্যায় গমন করি, তখন প্রজ্ঞা নয় অভিমানই আমাকে আচ্ছন্ন করেছিল। নতুবা এই মহারাজ্যের মহামন্ত্রী এবং এই কুলের একজন অর্ধভ্রাতা হয়েও সেই মহাপ্লাবনিক সন্ধিক্ষণে কীভাবে আমার পুরীত্যাগ সঙ্গত হতে পারে?

গান্ধারী বললেন, ক্ষত্তা, আপনিও দেখছি যুধিষ্ঠিরের মতো সৌগত যুক্তির অবতারণা করছেন। আমরা যে দেশ কালে সমৃদ্ধ ছিলাম, তখন এই জাতীয় আন্বীক্ষিকী কিন্তু আদৌ প্রশংসিত ছিল না। অধুনা, কুরুক্ষেত্র যুদ্ধ পরবর্তীকালে, দেখছি বেদ বহির্ভূত আন্বীক্ষিকীই প্রকৃত বিস্তৃতি পাচ্ছে। বর্তমান নাগরিকগণ বেদনির্দিষ্ট অন্বীক্ষা পরিত্যাগ করে যজ্ঞাদি বিস্মৃত হচ্ছেন। চার্বাক তথা সৌগত পরম্পরায় তাঁরা এক্ষণে বর্ণাশ্রমী সমাজকে উপেক্ষা করতেই যেন অধিক সচেষ্ট। অথচ ঈদৃশ নবচেতনাও যে লোকাচারে সামগ্রিকভাবে সমৃদ্ধি পাচ্ছে তাও নয়। এই সময়টা যেন এক অদ্ভূত এবং অজ্ঞাতপূর্ব অধ্যায়। যখন প্রাক্তন স্থিতিশীলতাও প্রতিষ্ঠিত নেই আবার নূতন সমাজ বিন্যাসেরও কোনো শক্ত ভিত্তির উপস্থিতি দেখছি না। ক্ষত্তা, এমত অনুমানের হেতু নেই যে, আমি পুত্রশোকাতুর বলে এই মহারাজের মতো বিগতচিন্তন হয়েছি। আমার চিন্তনস্রোত খুবই স্বচ্ছ এবং সেই স্বচ্ছতায় বর্তমানকালীন পরিবস্থাও যথোচিত স্বচ্ছতায় গ্রাহ্য। আমাদের অধুনা যদ্যপি কিছুই আর নেই, তথাপি আমি এই পরিবর্তন লক্ষ না করে পারছি না। বর্তমানে, আমি বীতরাগভয়ক্রোধঃ । আমার মস্তিষ্ককেই তবু সচল রেখেছি একটি কারণবশত, যে আমি কালতত্ত্বজিজ্ঞাসু। কালের আচরণ কি এমতই?

যজ্ঞদত্ত যে গান্ধারীর বর্ণন আমার কাছে করেছিলেন সেই গান্ধারীকে আমি এখন সম্যক অবলোকন এবং উপলব্ধি করছি। এ এক অসামান্যা নারী। আমার পরিচিত বিশ্বে এই দার্ঢ্য এই অনির্বচনীয় বিকাশ কোনো নারীর মধ্যে আমি প্রাপ্ত হইনি। এও কি সম্ভব! যে রমণী বয়ঃসন্ধিকাল থেকে স্বেচ্ছান্ধা, যে নিজ পুত্রদেরও স্নেহবশত কোনোদিন জীবিতাবস্থায় স্বচক্ষে অবলোকন করেননি, শুধুমাত্র তাদের মৃতশরীর দর্শন করেছেন, তাঁর জীবনে এমন তত্ত্বজিজ্ঞাসা এখনও এমন চমৎকারভাবে জীবন্ত! আমার মনে হল যে সৃষ্টিতে সব নারীই অতি অমূল্য সৃষ্টি। তাঁরাই সমস্ত জ্ঞান, প্রজ্ঞার মূলাধার।

কুন্তী বললেন, দেবর, তুমি যুধিষ্ঠিরকে অবলোকন করো। যে মহাপ্লব সংঘটিত হবার ছিল, তা ঘটেছে। অনুমানে বোধহয় এর কোনো ব্যত্যয় ছিল না। কুরু এবং পাণ্ডবকুল কেউই জয়ী বা পরাজিত হয়নি। লোকক্ষয় যেন নির্ধারিত ছিলই। সেকারণে লোকক্ষয় হয়েছে। তুমি নিশ্চিত জান এ বিরোধ কুরুপাণ্ডবেরই শুধু নয়, কুরু-পাঞ্চাল তথা সমগ্র ভারতীয় রাজকুলেরও। যদু, কুরু, পাঞ্চাল তিন কুলই ধ্বংস। তার সঙ্গে অন্যান্য অনেক ক্ষুদ্র কুলও। কৃষ্ণ হয়তো যথার্থই বলেছেন যে এরা সবাই নিহত হয়েই আছেন। পাণ্ডবেরা উপলক্ষ-মাত্র। কিন্তু সেই উপলক্ষকে কেন্দ্র করে যুধিষ্ঠির যদি এখন ক্ষপণকবৃত্তি অবলম্বন করেন তবে অবশিষ্ট প্রকৃতিপুঞ্জের প্রতি কি সুবিচার হয়? বিজিত রাজ্য ভোগ করার বয়স বা মানসিক অবস্থা অবশ্যই যুধিষ্ঠিরের থাকার কথা নয়। তথাপি যে সব বীর যোদ্ধাগণ এই মহা আহবে আপন আপন প্রাণ বিসর্জন দিয়েছেন, তাদের সন্ততি, বিধবাগণ এবং প্রকৃতিপুঞ্জের ভবিষ্যতের জন্য কি এক সুষ্ঠু সাবলীল ও স্বচ্ছল শাসনক্রমের আবশ্যকতা নেই? আমাদের জীবনের ধারা বহু পথ অতিক্রম করে এখন ক্ষীয়মান। কিন্তু যেসব পিতৃহীন শিশুরা জীবিত আছে এবং ক্রমশ বর্ধিত হবে আর নতুন বিশ্বে বিকশিত হবে, তাদের পোষণের চিন্তার ভার কি এই মহা আহবে জীবিত রাজতন্ত্রীদের নেই? তবে এই আহবের অর্থ কী? দেবর, প্রাক্তন কৌরব ব্যবহার চিন্তায় রেখেও একথা কি যথার্থ ভাবে বলা যায় না যে আমার সন্তানেরাও এই যুদ্ধের জন্য বহুলাংশেই দায়ী? অথবা এই আহবে কেই-বা আমাদের মধ্যে নিষ্কলুষ? তুমি, আমি, মান্যা গান্ধারী, আমার ভ্রাতৃশ্বশুর এই হতভাগ্য অন্ধরাজা, ভীষ্ম, আচার্য দ্রোণ এবং কে নয়? মনান্তর মতান্তর জ্ঞাতিজনের মধ্যে কিছু বিচিত্র নয়। কিন্তু তা বলে এই মহাধ্বংস!

ধৃতরাষ্ট্র সখেদে বললেন, না বৎস। এই সমগ্র বিপর্যয়ই আমার বুদ্ধিভ্রষ্টতার কুফল। আমি তো কোনো সদবিচার বা সৎ পরামর্শে কর্ণপাত করিনি। যুদ্ধ আন্তরিকভাবে আমিও কামনা করিনি। বস্তুত আমার বিশ্বাস ছিল, শান্তিকামী গৃহস্থাশ্রমপ্রেমী যুধিষ্ঠির কদাচ যুদ্ধে রত হবেন না। কিন্তু সে তো একা নয়। অন্যান্য পাণ্ডবেরা তাঁকে যতই মান্য করুন, তাঁর যুদ্ধবিরোধী নীতির প্রতি, তাঁরা কদাচ সহমত ছিলেন না। কৃষ্ণ তাঁর তত্ত্ব এবং চাতুর্য অবলম্বনে যুদ্ধকে অনিবার্য করে তুললেন। অথচ তাঁর পক্ষে দুর্যোধনকে বন্দি করেও অবস্থার উন্নতি সাধন কিছুমাত্র অসম্ভব ছিল না।

আমি বললাম, মহারাজ আপনি, আপনারা ধৈর্য অবলম্বন করুন। আজ জ্ঞাতিগণ ধ্বংসপ্রাপ্ত। আমরা সকলেই ব্যথিতচিত্ত এবং বিষণ্ণ। কিন্তু ক্ষমতা প্রতিষ্ঠাকল্পে সব ক্ষত্রিয়কুলই কি এই যুদ্ধের আয়োজন করেনি? সেকারণেই সকলে এই যুদ্ধে বিনষ্ট হয়েছে। আর্যাবর্তীয় সব রাজন্যই ছোটো বড়ো নির্বিশেষে লোভকে আরাধ্য করেছিল। সেই লোভই তার অন্তঃস্থ অগ্নিতে সকলকে দগ্ধ করেছে। বায়ু, পিত্ত, কফের অসাম্যে শরীর যদি ব্যাধিগ্রস্ত হয়, বৈদ্যরা তার নিরাময়ে সক্ষম হন। কিন্তু ব্যাধি যদি রিপুর হয়, সেই রোগের প্রতিকার হয় না। সেই রোগ তখন দেহের বিনষ্টি ঘটায়। মহারাজ, এঁরা সকলেই লোভ-নামক রিপুর দ্বারা আক্রান্ত হয়ে ব্যাধিগ্রস্ত হয়েছিলেন। অতএব, এজন্য সন্তাপ বৃথা। কাল যেমন এদের সৃষ্টি করেছিল, সেই কালই আবার তাদের গ্রাস করেছে। মানুষ কালের উপর প্রভূত্ব করার মানসে তাকে অতিক্রম করতে চাইলেও, সে অনতিক্রমণীয়ই থাকে। একক মানুষের অপরাধই যেমন কোনো প্লবতার জন্য দায়ী নয় তেমনই একক মানুষের শুভবুদ্ধিও সেই প্লবতাকে রোধ করতে পারে না। অন্যান্য প্রাকৃতিক বিপর্যয়ের মতো যুদ্ধও যেন এক প্রাকৃতিক নিবন্ধ। কেননা, মানুষ যে লোভ, মাৎসর্য, ক্রোধ এবং অসূয়াপরতন্ত্র হয়ে যুদ্ধকামী হয়, সেই সকল রিপুসমূহও প্রকৃতিজাত। মানুষ তার পরম সম্পদ বিচারবুদ্ধির সাহায্যে এই রিপুসমূহের উপর নিয়ন্ত্রণকামী হয় এবং নিয়ত তপস্যার দ্বারা এর প্রভাবে উত্তীর্ণ হতে প্রযত্ন করে। কিন্তু বিচারবুদ্ধিও যে সতত শুভকামী হবে এমন কোনো ধ্রুব নিয়ম নেই। রিপুসমূহ সতত অতন্দ্র কিন্তু বিচারবুদ্ধিকে সেমত অতন্দ্রতায় জাগরূক রাখা কঠিন তপস্যাসাপেক্ষ। আবার সব মানুষই একসঙ্গে সেই তপস্যায় ব্রতী হতে পারে না। ফলত জগতে সংঘাত সংঘর্ষের বিলুপ্তিও হয় না।

এইরকম নানা বাক্যালাপ এবং খেদ প্রকাশের পর আমি পরবর্তী কর্তব্য-কর্ম বিষয়ে চিন্তাশীল ছিলাম। যুধিষ্ঠিরের বিষয়ে এই দুই রমণী যা যা বললেন তাতে মনে হল সে চূড়ান্ত বিপন্নতার শিকার হয়েছে। এক অনিবার্য নির্বেদ তার অন্তরে স্থায়ী আসন পেতে বসেছে। যুদ্ধপরবর্তী সময়ে তাঁর এই অন্তর্বেদনা প্রশমনার্থে পিতা বাদরায়ণি তাঁকে অশ্বমেধ যজ্ঞ করবার পরামর্শ দেন। তাঁর ভ্রাতৃগণ, ব্রাহ্মণগণ এবং সুহৃদবর্গ সকলেই সেই কর্মযজ্ঞে যুধিষ্ঠিরকে উৎসাহিত করার প্রয়াস পান। কিন্তু সেই যজ্ঞ যথোচিত শাস্ত্রানুসারে সম্পাদিত হলেও তিনি নির্বেদমুক্ত হলেন না। ক্ষত্রজনোচিত গৌরববোধ তথাপি তাঁর বিমর্ষতা বিমোচনে সমর্থ হল না। প্রভাসে অবস্থান কালেই একথা উদ্ধব আমায় বলেছিলেন। বলেছিলেন, প্রিয় বিদুর, বোধ হচ্ছে বৈদিক সমাজের কাল অন্তর্হিত হয়েছে। মহারাজ যুধিষ্ঠিরের যজ্ঞ শেষে এক ক্ষপণক যজ্ঞদ্বারে সাতিশয় ঔদ্ধত্যপূর্ণ দৃঢ়তায় দণ্ডায়মান হয়ে সরোষে বলেছিল, “এই অশ্বমেধ যজ্ঞ অতি তুচ্ছ। ধনবানের দান অশ্রদ্ধেয়, যে দানের জন্য দাতাকে কোনো কৃচ্ছ্রসাধন করতে হয় না, তার কোনো মূল্য নেই।” সেই ক্ষপণক এক কাহিনিও বিবৃত করেছিল তখন। বলেছিল, “আমি দেখেছি সেই অপূর্ব যজ্ঞ, যেখানে এক ভিক্ষু সারাদিনের শেষে একমুঠো যব ভিক্ষা পেলেন। সেই যবচূর্ণ সত্তু আহার করবার প্রাক্কালে এক অতিথি তাঁর কাছে খাদ্য প্রত্যাশী হল। ভিক্ষু তাঁর আহার তাঁকে সহর্ষে তুলে দিলেন। কিন্তু ওই স্বল্পাহারে অতিথি পরিতৃপ্ত না হলে, ভিক্ষু তাঁর পত্নী, পুত্র ও পুত্রবধূর আহার্য সত্তুও তাঁকে নিবেদন করলেন। মহারাজ, এই অশ্বমেধ অপেক্ষা সেই যজ্ঞ কি সহস্রগুণে অধিক শ্রেষ্ঠ নয়?” উদ্ধব বলেছিলেন তদবধি যুধিষ্ঠির নাকি ভিক্ষুজীবন যাপন করার জন্য আকুল হয়ে আছেন। এক্ষণে গান্ধারী, কুন্তী এবং আমার অগ্রজের নিকটেই সেই মর্মে বিবিধ সংবাদ জ্ঞাত হলাম।

একদা যুধিষ্ঠিরাদি পঞ্চভ্রাতা এবং আমি তত্ত্বালোচনা করছিলাম। ধর্ম অর্থ কাম এবং মোক্ষ এই চতুর্বর্গের মধ্যে কোন বর্গ শ্রেষ্ঠ সে বিষয়ে যুধিষ্ঠির প্রশ্ন করলে, আমি বলেছিলাম, ধর্ম শ্রেষ্ঠ। অর্জুন কর্মকে শ্রেষ্ঠ বললেন, ভীম কামকে এবং নকুল সহদেব অর্থকেই শ্রেষ্ঠ প্রতিপাদ্য করলেন। বস্তুত অর্জুন কোনো বর্গকেই শ্রেষ্ঠ বললেন না। কর্ম কোনো বর্গ নয়। তাঁর সখা এবং শিক্ষক অচ্যুত তাঁকে নিরন্তর কর্মবিষয়ে উপদেশ প্রদান করেন বলে, তাঁর সেরূপ উত্তর প্রদান স্বাভাবিক ছিল। যুধিষ্ঠির বললেন, তোমরা সবাই শাস্ত্র অবগত হয়েছ। কিন্তু আমি বলি, যিনি পাপানুষ্ঠান করেন না বা পুণ্যাচরণ করেন না তিনিই সুখদুঃখ থেকে মুক্ত হতে পারেন। মোক্ষ যে কি বস্তু আমরা তার কিছুই জানি না। তবে আমার মতে মোক্ষই সবচেয়ে ভালো।’ যুধিষ্ঠির কোনো নির্দিষ্ট পথের সন্ধান নিশ্চয় করে পাননি। শুধু কর্মপাশ মুক্ত হবার এক অদম্য কাঙ্খা তাঁর মধ্যে ক্রীড়াশীল ছিল। কিন্তু অচ্যুত তো একথা অব্যর্থ বলেছেন যে কর্মহীনতায় কেউ মুহূর্তকালও থাকতে পারে না।

যুধিষ্ঠিরের মধ্যে একটি প্রবণতা তাঁর বাল্যাবধি আমার নিকট প্রকট হয়েছে যে সে স্বাভাবিক ধর্মে নিরন্তর তত্ত্বজিজ্ঞাসু। তাঁর নিজস্ব বক্তব্য প্রায় কিছুই নেই, শুধু অপার জিজ্ঞাসা। বনবাসকালে, আরণ্যক ঋষিগণ তাঁর এই অনন্ত জিজ্ঞাসার নিমিত্ত কত যে পৌরাণিক কাহিনি তাঁকে শুনিয়েছেন তার অন্ত নেই। সে যেন তাবৎ বিশ্বের শিক্ষালয়ে এক চিরন্তন স্বাধ্যায়ী। শুধু জানতে হবে, বুঝতে হবে এবং মানুষের প্রাণসংশয় কালে এই স্বাধ্যায়লব্ধ জ্ঞানের পরীক্ষা দিতে হবে। কিন্তু রাজা হিসেবে প্রতিষ্ঠা লাভ করতে হবে বা সেকারণে যুদ্ধ, দ্রোহ প্লবতার সপক্ষে অনুশীলন করতে হবে, এ যেন তাঁর স্বধর্ম নয়। ফলত এই ধ্বংসের পরে যে বিজয় লাভ হল, যে রাজ্য হস্তগত হল, তা যেন তাঁর কাম্য নয়, ঈপ্সিত নয়। সেকারণে, তিনি আজ ক্ষপণক বা ভিক্ষু হয়ে একাহারী, বৃক্ষতলবাসী হয়ে এই ব্যথিত জীবনের শেষ ভাগ অতিবাহিত করতে চান। এই ভাব, বিবেক এবং চর্যায় নিহিত জীবন-যুধিষ্ঠিরকে চিনতে আমার কোনো অসুবিধে হয় না। আমি আমার প্রচ্ছায়া তাঁর মধ্যে সম্যক অবলোকন করি। যে কারণে আমি পরিব্রাজক হয়ে এই পুরী ত্যাগ করে দীর্ঘকাল তীর্থে তীর্থে ভ্রমণ করি, সেই কারণেই যুধিষ্ঠির ভিক্ষু বা ক্ষপণক জীবনে প্রয়াসী হয়ে বাকি জীবন যাপন করতে চান। তিনি তা পারেন না, কেননা, তাঁকে ক্ষত্রিয় চরিত্রচর্যার পথে নিরন্তর চলমান রাখার জন্য তাঁর ভ্রাতৃগণ তথা পারিপার্শ্বিকতা সর্বদাই সতর্ক থাকে। অশ্বমেধে তাঁর রুচি না থাকলেও তাঁকে তা সম্পন্ন করতে হয়। চার্বাকের তিরস্কার তাঁকে ব্যথিত করলেও ব্রাহ্মণদের চার্বাক নিধনরূপ অন্যায়কে বহন করতে হয় এবং এভাবেই তিনি নিজেকে ক্রমান্বয়ে ধ্বস্ত করে চলেন। এই একই প্রকারেই কর্ণ নিহত হলে এক অজ্ঞাত উন্মাদনায় তিনি নৃত্য করেন। দ্রোণকে অর্ধসত্য বলে, তাঁর হত্যার কারণ হন এবং ভীষ্মের মৃত্যুর উপায় তাঁর নিকট থেকেই জ্ঞাত হয়ে তাঁর বিরুদ্ধে শিখণ্ডীকে দাঁড় করান। যুধিষ্ঠির কোনো স্বাধীন সিদ্ধান্ত গ্রহণের অনুশীলনেই অভ্যস্ত নন। তিনি দশচক্রে যুদ্ধে যুযুধান। মূলত তিনি যুদ্ধবিরোধী, তত্ত্বজিজ্ঞাসু প্রায় এক তপোবনবাসী ঋষিবালকের ন্যায়। কিন্তু ক্ষত্রিয়তন্ত্র তাঁকে দিয়ে অনেকবিধ অন্যায় করিয়ে নেয়। তিনি কখনোই ওই রাহুগ্রাসমুক্ত হতে পারেন না। আর এখানেই তার সমূহ সংকট।

কিন্তু আমি শাসনক্রমের বর্তমান পরিস্থিতি অবলোকন করে অবগত হলাম যে একটি সুস্থ সাবলীল মন্ত্রীসভার অবর্তমানে প্রকৃতিপুঞ্জের অবস্থা ভয়াবহ। সেক্ষেত্রে আমি আমার প্রাক্তন মন্ত্রীবর্গকে আহ্বান করে যদি অচিরে কোনো নবতর ব্যবস্থাপনার আয়োজন না করি তবে পরিস্থিতি প্রকৃতই মাৎস্যন্যায়ী হয়ে পড়বে। বৈরাগ্য বা ক্ষপণকবৃত্তি বস্তুত কোনো সমাজহিতৈষণার জন্য প্রার্থিত হতে পারে না। সন্ন্যাসধর্ম কোনো সমাজ সৃজন করে না। আর সমাজ যখন প্রাকৃতিক নির্বন্ধে একবার বাস্তবতায় স্থাপিতই হয়েছে তাকে সংরক্ষণ করার ধর্মও পালন করতেই হবে। আমাদের পূর্বজরা এই গৃহস্থাশ্রম নামক অতিসুখকর একটি ব্যবস্থা বহু তপস্যায় স্থাপিত করেছেন। সেই আশ্রমকে রক্ষাকল্পে রাজাদের আবির্ভাব বা সৃজন হয়েছে। ফলত তার শাখাপ্রশাখা বিস্তারিত হয়ে এক বৃহৎ মানবসমাজ ব্যক্তিক চর্যাকে সামাজিক স্তরে উন্নীত করে গড়ে উঠেছে। ব্রহ্মচর্য, গার্হস্থ্য, বানপ্রস্থ এবং সন্ন্যাস সেই সমাজেরই এক একটি শাখা বা স্তর। একমাত্র গার্হস্থ্যস্তরেই বাকি সমুদয় শাখার রস সংগ্রহ সম্ভব। কেননা গার্হস্থ্যই সমাজের ভিত্তিভূমি। বাকি সব শাখাই শুষ্কপত্রের মতো ঝরে যাবে যদি গার্হস্থ্য তার দয়া বা করুণার দক্ষিণহস্ত প্রসারিত না রাখে। অতএব গার্হস্থ্যের চূড়ান্ত প্রতিনিধি রাজা যদি ক্ষপণক বৃত্তি অবলম্বন করেন তবে তা অধর্মই হয় বলে আমার বিশ্বাস। যুধিষ্ঠির কি সেই অধর্মের পথ গ্রহণ করেছেন?

“অরাজকে জনপদে দোষা জায়ন্তে বৈ সদা”

সঞ্জয়াদি আমার প্রাক্তন মন্ত্রীমণ্ডলীর সঙ্গে বার্তালাপ করে বুঝলাম মহাযুদ্ধ-পরবর্তীকালে এই বিশাল সাম্রাজ্য এবং জনপদসমূহের অবস্থা সম্পূর্ণতই অরাজক। যুদ্ধাবসানে যাঁরা স্বাভাবিকভাবে এই রাজ্যের শাসক হয়েছেন, তাঁরা উপযুক্ত দণ্ডনীতির প্রয়োগ করতে পারছেন না। রাজরোষ, যুদ্ধ এবং তৎপরবর্তী অশ্বমেধ যজ্ঞানুষ্ঠানের কারণে প্রায় শূন্য। কৃষিবল, বৈশ্য এবং শিল্পীরা স্ব স্ব কর্মের ফল ভোগ বা সংরক্ষণে অসমর্থ, কেননা রাজা এখন প্রকৃত দণ্ডধর নন। যে ঐশ্বর্য লাভের নিমিত্ত এই বিপুল লোকক্ষয়, সেই ঐশ্বর্যের প্রতিই রাজা বর্তমানে বিগতস্পৃহ। চৌর, দস্যু এবং প্রবঞ্চকদের দৌরাত্ম্যে পৃথিবী নিয়ত নির্জিত। সর্বত্রই সকলে যেন হতোদ্যম। বিদ্যাস্নাত, ব্রতস্নাত তপস্বী ব্রাহ্মণগণ রাজার উদ্দীপনাহীনতার নিমিত্ত স্বাধ্যায়াদি কর্ম থেকে বিরত। দুর্ভিক্ষের করাল গ্রাসে প্রকৃতিপুঞ্জ সম্পূর্ণ নিমজ্জিত। সীমান্তবর্তী অঞ্চলসমূহ প্রায় অরক্ষিত।

কুন্তী এবং গান্ধারী উভয়েই আমাকে আহ্বান করে একদিন বললেন, ক্ষত্তা আপনি যুধিষ্ঠিরকে রক্ষা করুন। সে রক্ষিত না হলে প্রকৃতিপুঞ্জ ধ্বংসপ্রাপ্ত হবে। সাম্রাজ্য ধ্বংস হবে। আপনি এর কিছু প্রতিকার করুন। ইতোপূর্বেই আপনি শুনেছেন যে মহারাজ বর্ণাশ্রমী আচরণ প্রায় পরিত্যাগ করে ক্ষপণক ভিক্ষুকদের মতো সৌগত মার্গ অবলম্বন করছেন। দিন দিন তাঁর এই আকাঙ্খা ক্রমশ বর্ধিত হচ্ছে। একারণে ত্বদীয় ভ্রাতৃগণ বিলক্ষণ বিচলিত এবং বিরক্ত। রাজমাতা গান্ধারী এবং কুন্তীর এইরূপ আকুলতায় আমিও খানিক চিন্তাযুক্ত হলাম। অন্য প্রসঙ্গ ব্যতিরেকেও এই পঞ্চ ভ্রাতার পারস্পরিক প্রীতি এবং সম্ভ্রমের সম্পর্কের হ্রাসমানতা আমার নিকট নিতান্ত আশ্চর্যজনক বোধ হল। এই ভ্রাতৃপঞ্চক দীর্ঘ দীর্ঘকালব্যাপী স্নেহ, প্রীতি, শ্রদ্ধা এবং বিনয়ে এতই ওতপ্রোত ছিল যে তাঁদের মধ্যে বর্তমানকালীন অসদ্ভাবের কথা আমার নিকট নিতান্ত দুঃসংবাদ বলে বোধ হল। আমি রাজ্ঞী কুন্তীকে জিজ্ঞাসা করলাম, মহারানি, ভ্রাতাদের মধ্যে এরূপ অসন্তোষের হেতু কী? যে ভ্রাতৃপঞ্চক শৈশবাবধি নানাবিধ আধিভৌতিক দুর্দশা এবং দুঃসহ ক্লেশ একযোগে হাসিমুখে বহন করেছে, যারা পঞ্চশরীরে একই আত্মারূপে বিপন্ন সময়ে, দ্রোহকালে এবং ইন্দ্রপ্রস্থে রাজকৃত্য করার সাময়িক সুসময়েও কিছুমাত্র বিযুক্তিভাব প্রদর্শন করেনি, তারা আজ কেন ঈদৃশ অসদ্ভাবে ক্লিষ্ট? ভ্রাতারা তো কদাচিৎ মহারাজ যুধিষ্ঠিরের প্রতি বিরূপ ভাব প্রদর্শন করেছে এরকম দেখিনি? এমন অনেক অবস্থাই আমরা অতীতে প্রত্যক্ষ করেছি যখন ভ্রাতাদের, তাঁর প্রতি বিরূপ আচরণ করার, বিরক্ত হবার সঙ্গত কারণ ছিল। কিন্তু সে সব দিন বিগত হয়েছে। এখন রাজ্য যখন করায়ত্ত তখন এই বিপর্যয় কেন?

কুন্তী বললেন, দেবর, যুধিষ্ঠির যে বাল্যাবধি তত্ত্বজিজ্ঞাসু, নির্লোভ, পরহিতকামী এবং শ্রমণস্বভাবী এ তথ্য নিশ্চয় আপনার অজ্ঞাত নয়। তথাপি তিনি যে যুদ্ধের মতো এক ভয়ানক কর্মে আত্মনিয়োগ করলেন এবং তাঁর স্বধর্মবিরোধী নানাবিধ মিথ্যাচারে লিপ্ত হলেন এর কারণ তাঁর পারিপার্শ্বিকতা জানবেন। আমার ভ্রাতুষ্পুত্র বাসুদেব তাঁর তত্ত্ব প্রতিষ্ঠাকল্পে আমার পুত্রদের ক্রীড়নক হিসেবে ব্যবহার করেছেন বলে বোধ হয়। ফলশ্রুতি হিসেবে সমগ্র ভারতীয় রাজন্যকুল যেমন বিনষ্ট হয়েছে, তেমনি বিনষ্ট হয়েছে তাঁর নিজস্ব কুলও। অতি প্রতিভাধর পুরুষেরা যে কারণে প্রকৃতির শিকার হন বাসুদেবও তাই হয়েছেন। তাঁর উচ্চারিত সংহিতামালা যুধিষ্ঠির গ্রহণ না করে অনুগামী হয়েছে সেই তত্ত্বের সৌগতভাষ্যের। সে কারণেই বিবিধ বিড়ম্বনা। দেবর, আপনি নিশ্চিতই সৌগতপন্থা বিষয়ে অবহিত। তাঁরা অহিংসা এবং ব্যক্তিক মুমুক্ষা বিষয়ে বড়োই আগ্রহী।

কুন্তী এবং গান্ধারী উভয়েই সাতিশয় তত্ত্বজ্ঞা। সাধারণ নারীসুলভ যাপিত জীবন তাঁদের নয়। তাঁরা দর্শন, শাস্ত্র এবং লোকচরিত্র বিষয়ে প্রকৃত জ্ঞানের অধিকারিণী। কুন্তী যে অতি প্রতিভাধর পুরুষদের ক্ষেত্রে প্রাকৃতিক বিপর্যয়ের কথাটি বললেন, তা বড়ো সামান্য চিন্তার ফসল নয়। শ্রীমান অচ্যুতের লোকাতীত প্রতিভা আমি প্রত্যক্ষ করেছি এবং তাঁর উপর প্রকৃতির নির্মমতম প্রতিশোধও উদ্ধবের বর্ণনায় জ্ঞাত হয়েছি। কিন্তু কুন্তী তো পূর্বে কদাপি এমন উচ্চারণ করেননি যে পাণ্ডবেরা অচ্যুতের হাতের পুত্তলী হয়ে এই মহা আহবের সংঘটন করেছেন। বস্তুত এই যুদ্ধের ইন্ধন বিষয়ে তিনিও একদা যথেষ্টই সক্রিয় ছিলেন। কিন্তু কোনো মানসিকতাই মানুষের জন্য কোনো শাশ্বত মূল্যবোধের সৃজন করে না। যুদ্ধের ভয়াবহতা এবং ব্যাপকতা কুন্তীর প্রাক্তন অভীপ্সাকে যেন সম্পূর্ণ মুছে দিয়েছে বলে বোধ হয়। কল্পনায় বুঝলাম গান্ধারীর কৃষ্ণ তিরস্কার তিনি অসামান্য নৈর্ব্যক্তিকতায় গ্রহণ করেছেন এবং এ কারণেই তিনি বিজয়ী পুত্রদের সান্নিধ্যে না থেকে তাঁর হতভাগ্য অসহায় অন্ধ ভ্রাতৃশ্বশুর এবং যে নারী তাঁর আজীবন প্রতিস্পর্ধী কিন্তু তথাপি সহমর্মী, সেই গান্ধারীকে আশ্রয় করে আছেন। যেন দুই অন্ধের এক যষ্ঠিরূপে। মনে মনে আমার একদা দয়িতার মহীয়ানতার প্রতি সশ্রদ্ধ প্রণতি নিবেদন করলাম। অন্তর থেকে যে নিঃশব্দ প্রার্থনা স্বাভাবিক ব্যাপ্তি পেল, তার শব্দাশ্রয় এই, হে নারী, তুমি তোমার জ্ঞান এবং মনুষ্যত্বের পথে অগ্রসর হও। এ সেবক তোমার আমৃত্যু অনুসারী হবে। কী অসম্ভব হৃদয়বৃত্তির অনুসারিণী হলে এই ত্যাগ, সেবা, তপস্যা এবং তিতিক্ষা কেউ অর্জন করতে পারে। ধন্য কুরুক্ষেত্র, ধন্য তোমার রক্তস্নান। কেননা, সেই উপলক্ষেই তো এমন মহৎ এবং বৃহৎ মনুষ্যত্বের মানদণ্ড হিমালয় সদৃশ হল। এই দুই নারীকে প্রত্যক্ষ করে আমার মনে হল, আমাকে এখনও বহুকর্ম সম্পাদন করতে হবে, তা যুধিষ্ঠির যে পথেই গমন করুন।

অবশ্য এই চিন্তাও আমি না করে পারি না যে যুধিষ্ঠির তাঁর স্বধর্মচ্যুতও নন। কুন্তী বা গান্ধারী, তথা আমার পিতা বাদরায়ণি, অথবা তাবৎ বর্ণাশ্রমী প্রবক্তাদের বক্তব্যের সত্য এক আর যুধিষ্ঠিরের সত্য অন্য। যুধিষ্ঠির আমার পুত্র। স্বীকার করতে দোষ নেই যে আমিও অন্তরে অন্তরে প্রকৃতই সৌগত সত্যাশ্রয়ী, যদিচ যুধিষ্ঠিরের ন্যায় এত তীব্রতা আমার নেই। বরঞ্চ বলা ভালো যে আমার মধ্যে এখনও উভয় মতের বিমিশ্রতা ক্রিয়াশীল। আমি জানি আমার মধ্যে সৌগত, বর্ণাশ্রমী এবং সপ্তভঙ্গী-নয়বাদীদের দার্শনিক প্রভাবের মিশ্রতা বিদ্যমান আছে। যুধিষ্ঠির অচ্যুতোক্ত তত্ত্বের সৌগতভাষ্যের প্রতি বড়োই অনুরক্ত। অবশ্য এ বিষয়ে তাঁর সঙ্গে আমার এখনও কোনো তত্ত্ববিচার হয়নি। তাঁর বিষয়ে নানা মন্তব্য শোনার প্রেক্ষিতে এ আমার অনুমান মাত্র। তবে একথা আমাকে বলতেই হবে যে যুধিষ্ঠিরের প্রকৃত স্বধর্ম তপস্যা। সে কর্মাশ্রয়ী ক্ষত্রিয় পুরুষ আদপেই নয়। সে প্রাণীমাত্রেরই বন্ধু এবং রক্ষক হতে চায়। হিংসা তাঁর স্বভাববিরুদ্ধ। কিন্তু পরিস্থিতি তাঁকে হিংসক পন্থায়ই স্থাপিত করে আর একারণেই আমার পুত্র নিয়ত বিপন্নতায় ব্যক্তিক মোক্ষের চরম শূন্যতায় বিলীন হতে চায়।

গান্ধারী বললেন, ভ্রাতঃ তুমি বহুতীর্থ দর্শন করে, বহু সংসর্গ লাভ করে অবশ্যই দীর্ঘদর্শী এবং পূর্বাপেক্ষাও অধিক প্রাজ্ঞ হয়েছ। অতএব তোমার নিকট আমাদের জ্ঞাতব্য বহু বিষয়ই আছে। তুমি বলো, সত্যের প্রকৃত স্বরূপ কী?

এই একটি স্থানে আমি প্রকৃত অসহায় বোধ করি। সত্য এবং ধর্ম এই দুটি শব্দ দ্বারা আমরা প্রকৃতভাবে যে কোন ধারণাকে বোঝাতে চাই তার সার্বিক নিষ্কর্ষ আমার অধিগম্য নয়। ইতিপূর্বেই এ বিষয়ে আমি যথেষ্ট আলোকপাত করেছি। গান্ধারীর প্রশ্নে পুনশ্চ ‘সত্যের’ দ্বৈতাদ্বৈত তত্ত্ব নির্ণয়ে যাবার প্রয়োজন হয় না। এ এক অনির্ধারিত বিষয়, যা বহু প্রাচীন কাল থেকে অদ্যাবধি বিস্তীর্ণ এবং ভবিষ্যতেও এর চূড়ান্ত নির্ণয় কোনো দিন হবে এমন প্রত্যয় আমার নেই। আমার জ্ঞান এবং ব্যবহারবিশ্বে আমি সত্য এবং ধর্মকে এক বা অদ্বৈত ধারণায় পাইনি। স্মৃতি, শ্রুতি, লোকব্যবহার ইত্যাকার তাবৎ বিষয়ে আমার প্রব্রজ্যাকালে অথবা নাগরিক জীবনে আমি নিয়ত জিজ্ঞাসু তথা সন্ধিৎসু থেকেও কোনো অদ্বৈত সত্য বা অদ্বৈত ধর্মের সাক্ষাৎ লাভ করিনি। গান্ধারীকে তাই কীভাবে আমি সত্যের প্রকৃত স্বরূপ জ্ঞাত করাতে পারি? আমি বললাম, রাজ্ঞি, অচ্যুতের যে সারগর্ভ সংহিতা আমরা এতকাল শ্রবণ করেছি এখনও পর্যন্ত তার ত্রুটিবিচ্যুতি যেটুকু আছে, তা সত্ত্বেও, অনুধাবনযোগ্য। আমাদের যাপিত জীবনের সমগ্রতার এক চূড়ান্ত দার্শনিক রূপ তিনি সেখানে বিধৃত করার প্রয়াস করেছেন। কিন্তু আমার বিশ্বাস, তাও শাশ্বত হতে পারে না। একমাত্র জন্ম এবং মৃত্যুই অমোঘ সত্য। বস্তু এবং চৈতন্যের কালপ্রকোপন ভোগজনিত নিত্যতা ছাড়া একক শাশ্বত সত্য বলতে অন্য কোনো সত্তা বা অস্তিত্বের কল্পনা আমি করতে পারিনি বা তার পরিচয়ও পাইনি। আমি যাবতীয় সম্প্রদায়াদির সাহচর্য করেও এমন কোনো সত্যের সাক্ষাৎ পাইনি যা ব্যাপক মানবজীবনের ব্যবহারিকতার ক্ষেত্রে শাশ্বত হতে পারে। দার্শনিক সত্য এক এবং ব্যবহারিক সত্য অন্য, এমন অভিজ্ঞতাই আমার জীবনের শিক্ষায় লব্ধ হয়েছে। সমগ্র বস্তুবিশ্বের মতো সত্যও পরিবর্তনশীল বলে আমার বোধ হয়েছে। মনুষ্য তার ঐকান্তিক যত্ন ও তপস্যায় সত্যের এই গূঢ় বিকাশকে অনুভব করতে পারে।

এবিষয়ে আরও বহুকথা আমার বলার ছিল। বাহুল্য বোধে বললাম না। তবে দুই রাজ্ঞীর যে বিষয়টিকে আমার কালোপযোগী গুরুত্বপূর্ণ বলে বোধ হল, তা তাঁদের পরম্পরা রক্ষার প্রকল্পনা। উভয়েই আমাকে জানালেন, ক্ষত্তা, এই কুরুকুল নানাবিধ সংকুল পর্যবস্থা ভোগ করে বর্তমানে নির্মূলতার সম্মুখীন। এই বংশ অতি প্রাচীন। প্রকৃতিপুঞ্জ এই বংশের কাছে এখনও নানাবিধ প্রত্যাশায় প্রত্যাশী। কেননা, এরা রাজন্য। রাজন্যদের দায় বিষয়ে তোমাকে অধিক বলার হেতু নেই, যেহেতু তুমি বর্তমানকালের শ্রেষ্ঠতম রাজনীতিজ্ঞ। কুরুক্ষেত্র এবং প্রভাসের ধ্বংস শেষে বর্তমান সাম্রাজ্যের প্রকৃতিপুঞ্জের কী ব্যবস্থা করা ধর্মসাপেক্ষ হয় সেই বিষয়ে তুমি কিছু উপায় উদ্ভাবন করো। আমরা এখন প্রায় গতাসু। আমাদের পুত্রগণ কেউ-বা নিহত কেউ-বা উদাসীন উন্মন। এমতাবস্থায় গার্হস্থ্য ধর্মের পরম্পরা রক্ষার দায় কে নেবে?

আমি বললাম, দেবীদ্বয়, আপনারা জানেন, এমন একটি সময় ছিল যখন ‘রাজা’ বলে কোনো সত্তা প্রকৃতিপুঞ্জের শাসনকর্তৃত্বে বিরাজিত ছিল না। তখনকার পরিস্থিতি অবশ্যই কিন্তু মাৎস্যন্যায়ী ছিল না। কিন্তু যখন থেকে রাজন্য প্রথার উদ্ভব হল তদবধি প্রকৃতিপুঞ্জ এই অভ্যাসে অভ্যস্ত হল যে ‘রাজা’ তাঁদের যাবতীয় ক্লেশ থেকে রক্ষা করবে। এখন আর পূর্বেকার নৈরাজন্যে ফিরে, ঠিক সেই অভ্যাসে বসবাস করার উপায় নেই। যেহেতু কাল তার পূর্বসংঘটনকে কখনোই বর্তমানের ভূমিতে সম্পূর্ণভাবে পুনঃস্থাপিত করে না। তা আদৌ কালের ধর্ম নয়। সে কারণে অবশ্যই আমরা রাজন্যপরম্পরার যুগানুগ ব্যবস্থাপনার জন্যই প্রচেষ্ট হব। কুমার পরীক্ষিৎকে এখন থেকে রাজকার্য বিষয়ে সুশিক্ষিত করতে হবে। সেই এক্ষণে একমাত্র কুলপ্রদীপ। প্রকৃতিপুঞ্জ দীর্ঘকাল বংশ পরম্পরাগত শাসনতন্ত্রে অভ্যস্ত। সে দণ্ডধর হলে তারা সহজেই দীর্ঘাচরিত রাজভক্তিবশত তার অনুগামী হবে, এরকমই আমার অনুমান।

হে দেবীদ্বয়, আপনারা এই সেবককে সহায়তা করুন। আসুন আমরা আবার সম্মিলিত প্রচেষ্টায় এই কুরুবংশকে প্রতিষ্ঠা করি। অভিমন্যুপুত্র পরীক্ষিৎ এই বংশপ্রদীপ। আসুন সমবেতভাবে আমরা তাঁকে উপযুক্ত করে গড়ে তুলি। রাজ্ঞী গান্ধারী আপনি যে সত্য বিষয়ে প্রশ্ন করেছিলেন, সেই সূত্রে বলছি, এই পরম্পরার প্রবাহকেও ব্যবহারিক সত্যের এক অধ্যায় বলে জানবেন। এইসব ক্ষুদ্র ক্ষুদ্র ‘অনুসত্য’ একত্রিত হয়ে এক বৃহৎ এবং মহৎ সত্যের সৃজন করে। অতএব, একথা জানুন যে এই বিশ্বের যাবতীয় সংঘটনে মিথ্যা শুধু সেটুকুই যা জীবনের প্রতিস্পর্ধী। আর তা সততই ক্ষীয়মাণ। জীবনের স্বাভাবিক গতিই সত্য।

গান্ধারী এবং কুন্তী যেন একীভূত সত্তায় দুইটি দেহমাত্র আশ্রয় করে আছেন। তাঁদের জিজ্ঞাসা এক। চিন্তন এক। অনুভূতিও যেন এক। যেন কুরুক্ষেত্রে নিপাতিত দেহসমূহ তাঁদেরই উভয়ের এই একক সত্তার রক্তমাংস। তাই কুন্তীর প্রশ্ন, দেবর, তবে এই নিধন কেন? দেবর, আমরা নারী, তোমাদের কুলপ্রকরণের পরম্পরা সৃষ্টির যন্ত্রমাত্র। সেই প্রক্রিয়াগত আক্ষেপ-বিক্ষেপে বিজড়িত এই আমিও একদিন কুরুক্ষেত্র সংঘটন কামনা করেছিলাম। কিন্তু হায়! আজ আমি কতই-না বিড়ম্বিত এবং দুঃখিত। হায়! কেন আমি এর নিরোধ ঘটাতে সক্ষম হলাম না। আমার পুত্রেরা যদি আজীবন আরণ্যক জীবন যাপন করত তাহলেও আজকের এই আক্ষেপ আমাকে ভোগ করতে হত না।

দেবর, তোমার অচ্যুত অথবা আমাদিগের শ্বশুর বাদরায়ণি জীবের নিত্য-জন্ম নিত্য-মৃত্যু বিষয়ে যতই জ্ঞানগর্ভ সন্দর্ভ রচনা করুন না কেন হত্যা, ধ্বংস বা নৃশংসতার সপক্ষে কোনো যুক্তিই জীবনের কাছে গ্রাহ্য নয়। দেবর, আমি কী করে মেনে নেব যে আমার পুত্র ভীম তাঁর ভ্রাতার রক্ত পান করেছেন? বলা হয় এই প্রতিজ্ঞা তাঁর ছিল এবং প্রতিজ্ঞা রক্ষা করা ক্ষাত্রধর্ম। কিন্তু প্রতিজ্ঞা যদি নারকীয় বা পাশবিক কর্ম বিষয়ের জন্য কোনো ক্রুদ্ধ ব্যক্তির দ্বারা ঘোষিত হয়, তার পালনকেও কি ‘ধর্ম’ আখ্যা দিতে হবে? যদিচ সে দাবি করেছে যে ওই রক্ত তার কন্ঠের অভ্যন্তরে গমন করেনি, তথাপি, আমি ভাবতে পারি না যে কোনো ভ্রাতা, তাঁর ভ্রাতার নিহত শরীরের বিচ্ছিন্নাঙ্গ-উচ্ছৃত রক্তধারা অঞ্জলিতে ধারণ করে পানোদ্যোগীও হতে পারে। ধিক আমার জীবন। ধিক আমার গর্ভধারণ।

কুন্তী সাতিশয় আক্ষেপযুক্তা হলেন। গান্ধারী অনুমানে কুন্তীর অবস্থানে গমন করে তাঁকে সযতনে ধারণ করে বললেন, বৃথা আক্ষেপ কোরো না। আমরা ক্ষত্রিয়কুলকামিনী। ক্ষত্রিয় চরিত্রচর্যার যাবতীয় হলাহল আমাদের পরিপাক করতে হবে। আমরা রমণী বলেই শুধু এই পরিতাপের ভাগী হয়েছি। নচেৎ, অনুমান করো আমার পুত্র দুর্যোধনাদিও যদি আজ বিজয়ী হত, আমাদের আক্ষেপের কিছুমাত্র তারতম্য হত না। দুর্যোধন কি ভীমকে বিষ প্রয়োগে, বা তাঁর ভ্রাতাদের তোমাসহ দগ্ধ করতে যত্নবান হয়নি? এই হচ্ছে ক্ষত্রিয় চরিত্রচর্যা বা ক্ষমতাকামুকদের ধর্ম। অতএব তোমার এবংবিধ আক্ষেপের কোনো হেতু নেই। আক্ষেপ যদি করতেই হয় ক্ষত্রিয়কামিনী হিসেবে এসো আমরা এই ক্ষত্রিয়ধর্মকেই নিন্দা করি। ক্ষমতার লোভকে ধিক্কার দিই।

আমি বিদুর। একদা এই বংশের মুখ্যমন্ত্রী। আমি জাত্যংশে ক্ষত্রিয় নই। তথাপি এই বংশের একজন পুরুষ তো বটি। এই দুই রমণীর আক্ষেপজনিত আলোচনার লক্ষ্যবস্তু আমিও কি নই অথবা সমস্ত পুরুষেরাই কি নয়? তবে বর্তমানে সামাজিক বিধান নির্ণয়ে যেহেতু ব্রাহ্মণ এবং ক্ষত্রিয় পুরুষেরাই প্রধান, সেকারণে, আমি মনে করি, তাঁরাই এই আক্ষেপের মূলীভূত আক্রমণস্থল। আমাসদৃশ বর্ণীয় মনুষ্যেরা তো তাঁদের অনুসরণেই সমাজ বিন্যাসে যত্নবান। আমরা যারা তাঁদেরকে আদর্শ করে তাঁদের জীবনধারাকে অনুসরণ করে স্ব স্ব সমাজের বিধি নির্মাণে সচেষ্ট, সেখানেও পুরুষের পুরুষ-জান্তবতা, স্বাভাবিক কারণেই প্রধান হয়ে ওঠে এবং নারী ব্যথায় বেপথু হয়। উচ্চবর্গীয় এবং বর্ণীয়ের দায়ভাগ এভাবেই অপবর্গীয়দের উপর তাদের অজ্ঞাতেই অর্শায়।

দুর্যোধনাদি শতভ্রাতার যেসব হর্ম্য বর্তমানে পাণ্ডবগণের অধিকারে এসেছে মহারাজ যুধিষ্ঠির তা তাঁর ভ্রাতৃগণকে ভোগ করার নিমিত্ত প্রদান করেছেন। বিধবা কৌরবমহিষীগণের নিমিত্ত নির্ধারিত হয়েছে বাকি সব প্রাসাদগৃহ। তাঁদের আহার বাসস্থান বিষয়ে কোনো বিপাকে পড়তে হয়নি। বর্তমানে সমূহ বিধবা, প্রায় বিগতযৌবনা এবং উদ্দণ্ডযৌবনা এইসব রমণীদের এখন কোনো কর্মই আর অবশিষ্ট নেই যেন। ভগিনী দুঃশলা পতিশোক বুকে নিয়ে সিন্ধু দেশে প্রস্থান করেছেন। সেখানে তাঁর অন্তত একটি আকর্ষণ আছে। তাঁর পুত্র সেখানে রাজা। যুদ্ধে ক্ষত্রিয়দের মৃত্যু কিছু অভিনব নয়। রাজার মৃত্যু হলেও পুত্র যদি বর্তমান থাকে, তবে রাজ্ঞী রাজমাতা হয়ে বাকিকাল সসম্মানে কাটাতে পারেন। কৌরবরমণীদের কারওই কোনো সন্তানও জীবিত নেই। বর্তমান রীতিতে যেসব রমণীরা যৌবন অতিক্রান্তা নন, তাঁরাও যে পূর্বজাদের মতো স্ব স্ব ক্ষেত্রে নিয়োগবিধির আনুকুল্যে কোনো পুংবীজ ধারণে সন্তানবতী হবেন, এমন কোনো সম্ভাবনা নেই। কেননা এ বংশ উত্তরাধিকারী হিসেবে অন্তত পরীক্ষিৎকে পেয়েছে। অতএব নিয়োগ ব্যাপারে আর কোনো মহাজননী উদ্যোগী যে হবেন না একথা ঘোষণা করার অপেক্ষা রাখে না। নিয়োগ প্রয়োজনানুসারেই হবে। সে প্রয়োজন ক্ষত্রিয়পুঙ্গবদের রাজনৈতিক প্রয়োজন। রাজতন্ত্রীর ধারাবাহিকতা বজায় রাখার প্রয়োজনেই তা অনুমেয়। নারীর অসহায়ত্ব দূরীকরণে অথবা তাদের যৌনতার স্বাভাবিক প্রয়োজনে কোনো ষণ্ড পুরুষের সাহচর্য তারা লাভ করবে না। নারী ভূমিরিব। প্রয়োজনেই সেথায় কর্ষণ গ্রাহ্য। সে প্রয়োজন ভূমিপতির, ভূমির নয়। একথা অক্ষরে অক্ষরে সর্বযুগেই যেন পালিত হয়ে আসছে এবং পালিত হবে। এমনিই আমার ধারণা। আজ বিকর্ণমহিষী যার বয়ঃক্রম ত্রিংশতি অতিক্রান্ত নয়, সে স্বেচ্ছায় কখনোই কোনো ষণ্ড পুরুষের নিকট পুত্র যাচ্ঞাকারী হয়ে, একদা আমার নিকটে আগতা কুন্তীর মতো বলতে পারবে না, আপনি আমাতে পুত্রোৎপাদন করুন। আমার জীবন সমূহরস-বঞ্চিত। আমি অন্তত একটি অপত্য নিয়ে বাঁচতে চাই। অপত্যমেকং কাঙ্খিতব্যং ময়া। না, এই প্রথা এখন আর সমাজস্বীকৃত নয়। যেন যুদ্ধজয়ী পাণ্ডবেরা রাজ্যের অর্থাৎ ভূমির সঙ্গে সঙ্গে স্ত্রী যোনিসমূহও জয় করে নিয়েছেন। স্ত্রী যোনি বা ভূমির কোনো নিজস্ব প্রয়োজন থাকতে পারে না।

যুযুৎসু, যিনি একমাত্র জীবিত ধার্তরাষ্ট্র, অথচ আমার মতোই অগৃহীত রাজপুত্রবৎ; একদিন আমায় বললেন, আর্য আমার কিছু বলার আছে। যুযুৎসু পাণ্ডব পক্ষধারী একমাত্র ধার্তরাষ্ট্র। ধৃতরাষ্ট্র, গান্ধারী এবং অন্য পত্নীদের অন্তর্বত্নী কালে এক দাসীর সঙ্গে সঙ্গত হয়ে এর উদ্ভব ঘটান। বললাম, বলো বৎস, তুমি কী জ্ঞাপন করতে চাও। তিনি বললেন, তাত, আপনি আমার জ্যেষ্ঠা ভ্রাতৃবধূদের সংরক্ষণের বিষয় চিন্তা করুন। তাঁরা বড়োই নির্জিতা এবং ধর্ষণাতঙ্কিতা। বললাম, কেন বৎস, তাঁদের নিগ্রহের কারণ কী? কারণ তাঁরা বিধবা এবং তাঁদের মধ্যে অনেকেই এখনও যৌবনবতী। অধিক অনুসন্ধিৎসার হেতু নেই। এও ক্ষত্রিয় চরিত্রচর্যার এক প্রকরণ বিশেষ। বিশেষত পাণ্ডবদের ক্ষেত্রে যখন যাজ্ঞসেনীর উপর নির্যাতনের পূর্বসংঘটন পুঁজ-শোণিতবাহী ক্ষতের মতো এখনও বাস্তবস্মৃতি। কিন্তু সেক্ষেত্রে প্রশ্ন এই যে বিজয়ী ক্ষত্রিয়নামধারীরা বিজিত ক্ষত্রিয়নামধারীদের অপেক্ষা তবে কোন মানবিক গুণে মহীয়ান? যুযুৎসু আমায় জানালেন যে প্রৌঢ়া মহারানি ভানুমতীও স্বয়ং যে কোনো সময় নির্বস্ত্রা হবার আশঙ্কায় কাল কাটাচ্ছেন। ভীম নাকি এতসব ধ্বংসের পরেও কৌরবকুলের, এমনকী বৃদ্ধ অন্ধরাজা নির্বিশেষে কাউকেই সহ্য করতে পারছেন না। তাঁর প্রতিহিংসার আগুন এখনও নির্বাপিত হয়নি। যুযুৎসু বললেন, তাত, মধ্যম পাণ্ডব প্রায়শই মত্তাবস্থায় তাঁর দুই বাহু আস্ফালন করে বলেন, এই বাহুদ্বয়ের সাহায্যেই আমি ওই ধৃতরাষ্ট্র পুত্রদের সমনসদনে পাঠিয়েছি। এখন ওই অন্ধরাজাটা, যে আমাদের শৈশবকাল থেকে নির্জিত করে এসেছে, সে আমাদের প্রসাদভোগী। সে নাকি বীভৎস ভঙ্গিতে এই সব কথা উচ্চারণ করে এবং ঘোর অট্টহাস্যে প্রাসাদ কম্পিত করে থাকে। এই সব সংবাদ শ্রবণ করে আমার নিতান্ত বিবমিষা হল। আমিও যেন যুধিষ্ঠিরের মতো বলতে চাইলাম, না রাজ্য নয়, রাজত্ব নয়। শাসনক্ষমতা বা ঐশ্বর্য কিছুই নয়। আমি ভিক্ষু হব, শাকান্ন আহার করে সর্বজীবে মৈত্রী, করুণা এবং সেবা নিবেদন করে এই তাপিত দেহের অবসান করব। আমি আর কোনো সংস্কারে বদ্ধ হব না। আমার চিন্তায় জীবের প্রতি সামান্যতম অসূয়া বা হিংসার লেশমাত্র থাকবে না। কেননা তবে আমার দেহান্তের পরেও সেই মলিন চিন্তা অন্য জীবনকে আশ্রয় করে মানবকে আরও দুঃখে নিপাতিত করবে।

কিন্তু যা ভাবা যায়, কার্যত তা কি করা সম্ভব? পরক্ষণেই এই অরক্ষণীয় মাৎস্যন্যায়ী রাষ্ট্রের নিমিত্ত চিন্তার কষাঘাত আমাকে উজ্জীবিত করে অন্য কর্তব্য-কর্মের উদ্দেশ্যে। এই রাষ্ট্রকে সুস্থ এবং প্রকৃতিপুঞ্জের রক্ষক হিসেবে পুনঃস্থাপনা করার দায়িত্ব আমার রয়েছে। সেই কর্মে আমার স্বধর্ম এখনও অনেকটাই দায়বদ্ধ। একারণেই যুধিষ্ঠিরের ন্যায় নির্দায়িক সৌগত নির্বাণের চিন্তায় নিজেকে নিয়োজিত করার কথা ভাবতে পারছি না।

সঞ্জয় দুর্গপ্রাকারের অভ্যন্তরেই থাকেন, কিন্তু প্রাসাদে নয়। প্রাচীন রীতি অনুযায়ী তিনি প্রাসাদ থেকে বেশ কিছু সম্ভ্রমজনক দূরত্বে একটি সাধারণ গৃহে অবস্থান করেন। একক ব্রহ্মচারী মানুষ। বিবাহাদি বন্ধনে বদ্ধ নন। শুধুমাত্র রাজনীতি এবং তত্ত্ববিদ্যাকে জীবনের একমাত্র কৃতকর্ম হিসেবে অবলম্বন করে তাঁর যাপিত জীবন। সঞ্জয় নিরতিশয় তপঃপরায়ণ, উৎকৃষ্ট বুদ্ধি তথা উত্তম মন্ত্রণাপ্রদানকারী। মন্ত্রী হিসেবে সঞ্জয়ের তুল্য তত্ত্বদর্শী তীক্ষ্ণধী পুরুষ, আমি খুবই স্বল্পসংখ্যক প্রাপ্ত হয়েছি। সে আদৌ চাটুকার নয়। শ্রবণসুখকর অন্যায্য বচন কদাপি সে উচ্চারণ করে না। সে নিঃস্বার্থী, প্রকৃতবাক্য প্রয়োগে অকুতোভয়, নিরলস এবং প্রভুর হিতার্থী। সে বয়সে তুলনামূলকভাবে এখনও নবীন, প্রায় অর্জুনের সমান এবং বাল্যাবধি তাঁর সখা কিন্তু অর্জুন যেমন শস্ত্রবিৎ যোদ্ধা সঞ্জয় সেইমতোই শাস্ত্রবিৎ বুধবিশেষ। মহাত্মা গবলগণ তাঁর পিতা। তিনি যথার্থই স্বাধ্যায়ী ব্যক্তি ছিলেন এবং পুত্রকেও উত্তমরূপে শিক্ষা প্রদান করেছেন। সঞ্জয় পরমত-অসহিষ্ণু নন। ধর্মীয় আচরণে তিনি বৈদিক রীতির পক্ষপাতী, কিন্তু সৌগতমার্গীদের বা লোকায়তিক চার্বাক ইত্যাদিদের বিষয়ে অশ্রদ্ধাপরায়ণ নন। পরন্তু তিনি সকলেরই সমান আদর করে থাকেন। অবশ্য যদি তাঁরা স্বমতে নিষ্ঠাবান হন।

সঞ্জয় বিষয়ে ভূমিকার হেতু এই যে, তাঁকে অবলম্বন করে আমি আমার পরবর্তী কার্যকলাপ শুরু করব স্থির করেছি। কারণ বর্তমানে আমি এই পুরীতে সে ভিন্ন অন্য কোনো বহুদর্শী সুবিবেচক মন্ত্রককে প্রত্যক্ষ করছি না। অপিচ সে আমার অনুপস্থিতিকালীন যাবতীয় সংঘট্টনের বিষয় পুঙ্খ পুঙ্খ তথ্য আহরণ করে রেখেছে। আমাদের পিতা বাদরায়ণি যেসব অনুগামী শিষ্যদের উপর ভারত যুদ্ধের তথ্যাদি লিপিবদ্ধ করে রাখতে অনুজ্ঞা করেছিলেন, সঞ্জয় তাদের মধ্যে শ্রেষ্ঠতম ব্যক্তিত্ব। পশ্চাৎ না জানলে সম্মুখ মসীময়। যদ্যপি আমি মহাত্মা উদ্ধবের নিকট থেকে মৌল সংঘট্টনসমূহের সংবাদ অবগত হয়েছি, তথাপি সমগ্র সংঘট্টনের কূট বিন্যাস আবশ্যক হলে তার বিস্তারিত নিবন্ধ জানা আবশ্যক হয়। সঞ্জয় তা জানেন বলেই আমার বিশ্বাস। সঞ্জয় একমাত্র ব্যক্তি যাঁকে পিতা বাদরায়ণি দায়িত্ব অর্পণ করেছিলেন সমগ্র যুদ্ধ বিবরণ ঘটনা সংঘটনের সঙ্গে ধারাবাহিকতা বজায় রেখে অগ্রজ ধৃতরাষ্ট্রকে তার দৈনন্দিন পঞ্জি জ্ঞাপন করার জন্য। শুনেছি সে তা উত্তমরূপেই সম্পন্ন করেছে। অতএব যুদ্ধের দিনলিপিসমূহ, যেমন যেমন তিনি তদীয় অনুগত সংবাদবাহকের সাহায্যে পেয়েছেন, সেই অনুলেখন অবশ্যই তাঁর সংগ্রহে আছে। এই মহাসমরের অনুপুঙ্খ জানার ইচ্ছা তথা প্রয়োজন আমার সাতিশয় প্রবল। অতএব সঞ্জয়কেই আমি চাই। সে কারণে তার উদ্দেশে সংবাদ পাঠাই যেন সে অচিরে আমার সন্নিধানে আসে। বর্তমান পরিস্থিতি সর্বাগ্রে তার সঙ্গে বিচার না করলে, আমি আমার পরবর্তী কর্তব্য নির্ধারণ করতে সমর্থ হব না। এই মহাঘোর সমরের প্রয়োজন হয়েছিল যে ন্যায়প্রতিষ্ঠার কারণে, সেই ন্যায়ই যদি এতৎসত্ত্বেও প্রতিষ্ঠা না পায়, তবে এ মহা আহবের কি কিছু মূল্য থাকে? তবে এ যুদ্ধকে ধর্মযুদ্ধ বলা হচ্ছে কেন? কেন আজও কুরুকুল বিধবারা নির্যাতিত হবেন? কেন মহারাজ্ঞী ভানুমতী নিগৃহীত হবার আশঙ্কা করবেন? কেন একমাত্র যুধিষ্ঠির ব্যতিরেকে কারওরই যথার্থ ধর্ম জিজ্ঞাসা থাকবে না? তাহলে একমাত্র যুধিষ্ঠির ছাড়া বাকি পাণ্ডবভ্রাতারা কি শুধুই ক্ষত্রচর্যাশ্রয়ী? মানবিক বোধে বুদ্ধ নয়? যুদ্ধে বিজয়ী হলেই কি পরমার্থ লাভ হয় এবং প্রকৃতিকে উদ্দাম স্রোতে ভাসিয়ে দেওয়া চলে? বস্তুত আগেও যেমন বলেছি এখনও বলছি আনুপূর্ব তৌল করলে এই দুই পক্ষের কাউকেই একান্ত বা সমষ্টিগত ভাবে মানবিক বলা যাবে না। যুধিষ্ঠিরের উপর নিহিত স্বার্থের প্রকোপজনিত ঘটনাসমূহ ব্যতিরেকে সে ভিন্ন, বাকি সব ব্যক্তিই ক্ষত্রিয় চর্যাশ্রয়ী। শুধু মাত্র ক্ষত্রিয়ই, ব্যাপক মানবিক নয়, একারণেই বোধ করি আমার পুত্র যুধিষ্ঠিরের এই নির্বেদ। একারণেই সে আত্যন্তিক ভাবে সৌগত ভিক্ষুর জীবন যাপনে আগ্রহী। একারণেই সে এই বিজয়কে আন্তরিকভাবে গ্রহণ করতে পারছে না। সে চেয়েছিল মানবিক বৃত্তির দ্বারা সমূহ সমস্যার সমাধান করতে। যুদ্ধের মতো এক নিষ্ঠুর অগৃহস্থোচিত কার্যের অনুষ্ঠান তার আদৌ অভিপ্রেত ছিল না। তথাপি ক্ষমতাকামুকেরা সেই যুদ্ধের দাহের ভিতর তাকে নিক্ষেপ করলই।

সঞ্জয় এলে তাকে সমাদরে বসাই। তার মস্তক আঘ্রাণ করে বলি, বৎস, আমার পরম পূজ্য জনক পিতা বাদরায়ণির প্রিয় শিষ্য তুমি, আমিও তোমার আচার্যকল্প। কিন্তু তুমি এত ক্লিষ্ট কেন? আমি জানি প্রাক্তন ঘটনার ভয়াবহতা তথা সেই সব ক্রমান্বয়ের বাহক হিসেবে তোমার স্নায়ু নিত্য পীড়িত। তথাপি একথা স্মরণে রাখবে যে আমরা সূত, আমরা ব্যাসশিষ্য, আমরা তাবৎ ঘটনার সাক্ষী এবং গ্রাহক তথা পরিবেশক। এই আমাদের পরম্পরা। কোনো আনন্দ সংঘট্টন আমাদের উদ্বেলিত করবে না, কোনো দুঃখদায়ক দুর্ঘটনের নিমিত্তও আমরা ভগ্নোদ্যম হব না। আমরা বাহক মাত্র। তুমিও সূত মাগধি, আমিও। বর্ণাশ্রমী সমাজে বসবাসকালে আমরা এই রীতি ত্যাগ করতে পারি না, রাজারা ক্রমান্বয়ে আবির্ভূত এবং অন্তর্হিত হবেন সে যেভাবেই হোন। আমরা বাহকই থাকব, কখনো রথের বাহক, কখনো বার্তার, কখনো সুসংবাদ, কখনো-বা দুঃসংবাদ। অতএব বৎস, আমরা কোনোভাবেই নিজস্ব অনুভবসমূহ প্রকট করে ক্ষত্রিয় বা রাজন্যদের অতি নিকটবর্তী আত্মীয় হবার প্রচেষ্টা করতে পারি না। আমরা তাদের অর্ধভ্রাতা, এই কথাটি সর্বদা চিন্তনে ধ্রুব রাখবে।

সঞ্জয় বলল, মহাত্মন্, এ বিষয়ে আমার আচরণে সম্ভবত অদ্যাবধি কোনো ব্যত্যয় দৃষ্ট হয়নি। কিন্তু তার অর্থ এই নয় যে আমি রাজন্যদের চাটুকারিতা করব। আমি আমার ধর্ম পালন করেও স্ব-মতামত স্বাধীনভাবে ব্যক্ত করতে আকাঙ্খী এবং বস্তুত নিরন্তর তাই করেছি। রাজন্যদের চিন্তন-বিশ্ব নিতান্ত নিঃস্রোতবাহী হ্রদের মতো। তাঁরা প্রকৃতই বদ্ধমস্তক। সে কারণে তাঁরা সততই চাটুকারিতার গ্রাহক। কিন্তু আমার স্বভাবে যে চাটুকারিতা বা অকারণ বাকশৈলী কদাপি প্রযুক্ত হয় না এ তথ্য আপনার অজানা নয়। এই সব নৃপতিবৃন্দ কদাচ দর্শনাদি শাস্ত্রে অভিজ্ঞ বা স্বাধ্যায়ী নন। প্রাচীন রাজন্যরা যেমন জনক, উশীনর, পৃথু, বেণ অথবা ইক্ষ্বাকুকুলোদ্ভব সগর, ভগীরথ বা স্বয়ং নরচন্দ্রমা রাঘব প্রমুখ, প্রজ্ঞায় প্রাজ্ঞ, ব্যবহারে লোকরঞ্জন এবং তপস্যায় নিয়ত ঋষিতুল্য প্রগাঢ় মহিমার আধিকারিক ছিলেন, এঁরা তা নন। এ কারণে এইসব নৃপতির স্বভাব বিষয়ে তত্ত্বার্থ নিরূপণ বড়োই ক্লেশদায়ক হয়। এঁরাও নানাবিধ প্রশ্নাদি উত্থাপন করেন, আমরা সেসব প্রশ্নের যথাসম্ভব উত্তর প্রদানেও যত্নবান হই, কিন্তু পরিশেষে এমন হয় যে, তাঁরা যে প্রশ্ন অবলম্বন করে প্রারম্ভে জিজ্ঞাসু, তত্ত্ববিশ্লেষণ শেষে সেই প্রশ্নেই জিজ্ঞাসু থাকেন। একারণে, একই তত্ত্বের পরিক্রমণ চলতেই থাকে এবং সূত মাগধিগণের কর্ম বড়োই ক্লান্তিকর হয়ে দাঁড়ায়। আর্য, রূপ নির্বিশেষে রাজকৃৎদিগের কি এমন বদ্ধাবস্থাই শাশ্বত হবে? তাঁরা আর কখনোই স্বয়ংসিদ্ধ হবে না?

বললাম, বৎস, এ কিছু আশ্চর্য নয়। আমাদের এই বৃদ্ধ অন্ধরাজার কথাই যদি ধর, তুমি, আমি এবং বিভিন্ন মুনিগণ কি একই উপদেশ এবং তত্ত্বের ব্যাখ্যা পুনঃ পুনঃ তাঁর নিকট করিনি? কিন্তু এখনও তো তিনি সেই একই প্রশ্ন করে যাচ্ছেন। অবশ্য এ কথাও স্বীকার্য যে আমাদের তাবৎ পরামর্শ গ্রহণও তাঁদের পক্ষে সম্ভব নয়। দুর্যোধনাদিকে পরিত্যাগ করার বিষয়ে আমরা যে উপদেশ এবং মন্ত্রণা তাঁকে দিয়েছি, সে সবই আমাদের ব্যবহারগত অনুভূতিহীন মন্ত্রণামাত্র। স্নেহময় পিতা মাতা কিংবা আত্মীয়জনেরা কদাপি উপদেশ অনুসরণ করতে পারেন। উপদিষ্ট ব্যক্তি যদি আমাদের মতো নির্লিপ্ত তত্ত্বাশ্রয়ী না হন, তবে উপদেশের প্রকৃত মর্মোদ্ধার করতে পারবেন না বা তদনুসারে কার্যও করবেন না। এও অতি স্বাভাবিক ব্যাপার। কিন্তু এ তত্ত্ব থাক, বল বৎস, এখন আমরা কীভাবে বাকি জীবিত মনুষ্যের শ্রেয় বিধান করতে পারি। বৎস, আমার অভিপ্রায় এই যে আমরা অচিরেই এক সভা আহ্বান করি, যেখানে এই সমগ্র বিষয়ে আলোচনা করে সরল সিদ্ধান্ত অনুসারী একটি নির্দিষ্ট কর্মপন্থা গ্রহণ করতে পারি। এই রক্তস্নাত ভূমিকে তো অরক্ষণীয়া যুবতীর মতো দীর্ঘকাল পরিত্যক্ত রাখা সঙ্গত নয়। অচিরেই একে মাৎস্যন্যায়ী প্রকরণে দস্যু ধর্ষিতাবস্থার নিগ্রহ থেকে রক্ষা করা আবশ্যক। এই বিষয় তোমার চিন্তাই বা কী বল।

সঞ্জয় বেশ কিছুক্ষণ তুষ্ণীম্ভাব অবলম্বন করে বলল, হে প্রাজ্ঞ, বহুকালাবধি আমরা রাজন্যশাসিত সামাজিক নির্বন্ধে আশ্রিত হয়ে প্রাচীন নৈরাজন প্রথা বিস্মৃত হয়েছি। অতএব রাজন ব্যতিরেকে প্রকৃতিপুঞ্জ কখনোই প্রাক্তন সেই শৃঙ্খলায় পুনরাশ্রয় গ্রহণ করতে সক্ষম হবে না। ফলত রাজনহীন সমাজ দস্যু, তস্কর তথা অন্যান্য পরস্বাপহারীদের দ্বারা মাৎস্যন্যায়ীই হবে। আপনি অবশ্যই ইতোমধ্যে সেই অবস্থার সমূহ উপস্থিতি সমাজে অবলোকন করেছেন।

হে প্রাজ্ঞ, অরাজক জনপদ সর্বদাই ভীত সন্ত্রস্ত হয়ে কাল কাটায়। রাজাই একমাত্র ব্যক্তি যিনি উচ্ছৃঙ্খল জনতাকে দণ্ডবিধানে শান্ত রাখেন। রাজাই লোকস্থিতি এবং যাবতীয় বিষয়ের মূল। ভগবান মনু বলেছেন, রাজা দশজন শ্রোত্রিয়ের সমান মান্য।

কিন্তু হে মহাত্মন্, মহাত্মা যুধিষ্ঠির যদবধি যুদ্ধোত্তরকালে হস্তিনাপুর রাজপদে সমাসীন হয়েছেন, তদবধি প্রকৃতপক্ষে কোনো সার্বিক নীতিনির্ধারণ সভার আয়োজন হয়নি। ফলত রাজা বর্তমানেও এই রাজ্য অশাসিত। মহারাজ যুদ্ধ শেষ হবার অব্যবহিত কাল থেকেই নিতান্ত বৈরাগ্য আশ্রয় করেছেন। তিনি রাজকার্যে আদৌ উৎসাহী নন। ভ্রাতৃগণ এবিষয়ে তাঁকে যথোচিত মন্ত্রণাদি প্রদান করলেও তিনি নিশ্চয় করে নিয়েছেন যে রাজন্য চর্চা পরিত্যাগ করে তিনি ভিক্ষুবৃত্তি অবলম্বন করবেন। জ্ঞাতিবধজনিত পাপসন্তাপের বিপন্নতা তাঁকে এতই ধ্বস্ত করেছে যে তাঁর পক্ষে বোধকরি রাজদণ্ডবিধি পালন করা কদাচ সম্ভব হবে না। অথচ রাজনীতি তথা রাজধর্ম বিষয়ে কৃতবিদ্য আপনি তো নিশ্চয়ই জানেন যে কুরুক্ষেত্র মহাসমর পরবর্তী সমাজে সাম-দান-ভেদাদি কোনো পন্থা সমাজ পুনর্গঠনে কার্যকরী হবে না। একমাত্র সুকঠিন দণ্ডনীতি ব্যতিরেকে এই সমাজকে সুস্থ, স্বাভাবিক অবস্থায় উত্তীর্ণ করা অসম্ভব। কিন্তু দণ্ডধারী যদি ব্যক্তিগত পাপস্খালনের নিমিত্ত ব্যাকুল হয় অথবা স্বনির্বাণ কামনায় নিঃসঙ্গ তপস্যাচারী হতে বাঞ্ছা করে তবে রাজধর্ম পালন কীভাবে সম্ভব? মহাত্মন্, আমি এখনও বর্ণাশ্রমী আদর্শের প্রতি আস্থাহীন হইনি। কারণ, এখনও পর্যন্ত আমার বিশ্বাস সমষ্টিগত জীবনধারাকে বহমান রাখতে এ ভিন্ন অন্য কোনো ব্যাপক পন্থা অদ্যাবধি আবিষ্কৃত হয়নি। অধুনাকার সৌগত, লোকায়ত সপ্তভঙ্গীনয়বাদী জৈন, তার্কিক, তৈর্থিক, উডুলোম ইত্যাকার কোনো দার্শনিক ক্রমেই বর্ণাশ্রমী আদর্শের মতো সুসংগঠিত গার্হস্থাশ্রমের ব্যাপকতা নেই। সেখানে সমূহ লাভালাভই ব্যক্তিকেন্দ্রিক।

সঞ্জয়ের বচনে যথার্থ সত্য অনেকটাই বর্তমান একথা অস্বীকার করা চলে না। আমারও বিচার এই যে চাতুর্বর্ণ্য সমাজ কদাপি সমূলে ধ্বংস হবে না। কোনো-না-কোনো প্রকার ভেদে তা থাকবেই। কিন্তু সে যাই হউক, বর্তমান অচলাবস্থার অবসান যে ব্যক্তিকেন্দ্রিক তপঃসাধনায় লভ্য নয় এ বিষয়ে সন্দেহ নেই। অতএব অতি শীঘ্র সঞ্জয়াদির সাহচর্যে এক সভা আহ্বান করা নিতান্ত আবশ্যক। কুরুক্ষেত্র যুদ্ধ পরবর্তীকালে রাজধর্মীয় কর্তব্যাবলি কী কী সম্পাদিত হয়েছে, বর্তমানে প্রাক্তন রাষ্ট্রীয় বিন্যাস কতটুকুই বা স্থায়িত্বে আছে, সামন্ত, বিশপতি, দশগ্রাম অধ্যক্ষ বা গ্রামপতিরা কে কেমন ভাবে শাসনক্রম পরিচালনা করছেন এসব বিষয়ে সংবাদাদি সংগ্রহণ করতে হবে। প্রাক্তন ব্যক্তিবর্গ, অভিজাত পুরুষগণ এবং গুরুত্বপূর্ণ পদাধিকারীদের নিয়ে অচিরেই এক মহা-সম্মেলন না হলে কিছুই বোধ হবে না তথা নতুন সংস্কার কর্মও আরম্ভ করা যাবে না। সঞ্জয়কে এই মর্মে নির্দেশাদি প্রদান করে আমি যুধিষ্ঠিরের উদ্দেশ্যে প্রস্থান করলাম।

যং হি ধর্মং চরন্তীহ প্রজা রাজ্ঞা সুরক্ষিতাঃ।

চতুর্থং তস্য ধর্মস্য রাজা ভারত বিন্দতি।।-শান্তিপর্ব

প্রজাসমূহ সুরক্ষিত হলে তাদের অনুষ্ঠিত ধর্মের চতুরাংশ পুণ্য রাজার ভোগ্য। রাজার ত্রুটিতে যদি কোনো পাপকার্যের সংগঠন হয়, তবে তার চতুরাংশও রাজাকে বহন করতে হবে। একারণে রাজ্য সংগ্রহান্তে রাজা কখনোই তার এবম্বিধ দায়ভার পরিত্যাগ করতে পারেন না। দুর্যোধনাদির অর্থ, ভূমি এবং ক্ষমতালিপ্সা যতই নিন্দনীয় হোক রাজা হিসাবে প্রকৃতিপুঞ্জ কখনোই তাঁর নিন্দা করতে পারবেন না। কারণ তাঁর শাসনকালে কুরুরাজ্যে গর্হিত কর্ম কমই অনুষ্ঠিত হয়েছে। পূর্বে বলেছি, দুর্যোধন রাজা হিসাবে অসামান্য প্রজারঞ্জক ছিলেন। তাঁর ক্রূরতা, লুব্ধতা বা নৃশংসতা শুধুমাত্র জ্ঞাতিবৈরীজনিত কর্মেই প্রকটিত দেখা যায়। নচেৎ, তিনি রাজ্যশাসনাদি বিষয়ে অসামান্য প্রাজ্ঞ পুরুষ ছিলেন। মদীয় শাসন কার্যক্রমকে কদাপি তিনি অতিক্রম করে, স্বকীয় স্বেচ্ছাচারিতা প্রদর্শন করেছেন। তাঁর শাসনকালে প্রকৃতিপুঞ্জ কোনো রাজকীয় নির্দায়িকতার বা ঔদাসীন্যের শিকার হয়নি। বস্তুত তাঁর পতনে বর্তমানে বহুসংখ্যক বিশিষ্ট সামন্ত, সহস্র শত বা দশ গ্রামাধিপগণ ক্ষুব্ধই আছেন। ক্ষুব্ধ আছেন বর্ণাশ্রমী এবং বর্ণাশ্রমবিরোধী বহু সমাজ। এঁদের মধ্যে লোকায়তিক চার্বাকরা বিশেষ উল্লেখ্য। এর কারণ অবশ্যই যে যুধিষ্ঠিরের নির্বেদ, এ বিষয়ে সকলেই আমায় বলেছেন।

যুধিষ্ঠির বিজিত রাজ্যে অভিষিক্ত হবার পর স্বয়ং কোনো বিশেষ সুবিধা গ্রহণ করতে পারেননি। এমনকী প্রাসাদসমূহ বণ্টন কালে মহারাজ দুর্যোধনের ইন্দ্রালয় তুল্য মণিমাণিক্যখচিত, দাসদাসীসমন্বিত ভবনটি ভীমকে, দুঃশাসনের প্রাসাদটি অর্জুনকে, দুর্মর্ষণের গৃহ নকুলকে এবং দুর্মুখের আলয়টি সহদেবের বাসস্থানার্থ নির্দিষ্ট করলেন। এ বিষয়ে অবশ্যই আমার পুত্র যুধিষ্ঠির অন্ধরাজার সম্মতি গ্রহণ করে যথাকর্তব্য করেছেন। কিন্তু স্বয়ং কোনো নিহত ব্যক্তির বাসগৃহকে অধিগ্রহণ না করে প্রাচীন প্রাসাদের একটি সাধারণ কক্ষ্যা আশ্রয় করেছেন। এই ব্যবস্থাপনা প্রত্যক্ষ করে একটি বিষয় আমার নিকট প্রতিভাত হল যে মহারাজ স্বয়ং এ-তাবৎ আচার ও কৃচ্ছ্রতা পরিত্যাগপ্রয়াসী নন। তবে যে ভ্রাতৃগণ তাঁর রাজ্য উদ্ধার নিবন্ধন এ-তাবৎ ক্লেশ ভোগ করেছেন এবং মানসিকভাবে ক্ষত্রজনোচিত বিজয়সুখ সম্ভোগের মানসিকতা পোষণ করেন, তাঁদের ইচ্ছানুরূপ ব্যবস্থা করা তিনি কর্তব্য-কর্ম হিসাবে সম্পাদন করেছেন। এর থেকে বোঝা যায় যুধিষ্ঠির যতটা নীতিধর্মপরায়ণ ততটাই ক্ষত্রিয়চরিত্র-চর্যাশ্রয়ী নন। এই নীতিধর্মপরায়ণতা অবশ্যই সাধারণ গৃহস্থাশ্রয়ী ব্যক্তিদের নিকট এক উজ্জ্বল আদর্শ। কিন্তু বর্তমানে এই গৃহস্থাশ্রমী মনোভাবও নাকি তার স্বভাবধর্ম হিসাবে বিচার্য হচ্ছে না। যুধিষ্ঠিরের ভবনের উদ্দেশ্যে গমনকালে এ বিষয়টি আমাকে ভাবিত করল। আমার যে আত্মজ একদা সমগ্র জীবের সঙ্গে সম্পৃক্ত থাকার বিষয়টিকে স্বধর্ম হিসাবে বিবেচনা করেছিল, এবং তাবৎ বিষয়ে জিজ্ঞাসু থেকে তার অনুগত জনেদের ধর্মাচরণের বিবিধ বিষয়ে অতন্দ্র কাল ব্যয়িত করেছে, সেই যুধিষ্ঠির যদি আজ স্ব-পাপ বিষয়ে অধিক চিন্তিত হয়ে স্ব-মোক্ষকামী ভিক্ষু ধর্মচর্যাশ্রয়ী হয় তা অবশ্যই অতীব বিস্ময় তথা ক্ষোভের কারণ। সৌগত তত্ত্বচর্যা, প্রব্রাজনা অথবা অহিংস, অমল পন্থায় শাকাহারী একক বৈরাগ্যপূর্ণ জীবনযাপন আমারও যে আকাঙ্খ্য নয়, সে কথা বলতে পারব না। আমিও অন্তরে অন্তরে এমন যাপিত জীবনের আকাঙ্খায় আকাঙ্খী। কিন্তু আরব্ধকর্ম, সামাজিক দায়, যুগসন্ধিক্ষণের নানাবিধ নৈতিক বৈপরীত্যের সমাধানকে বিনা বিচারে অতিক্রম করে সেই ব্যক্তিক আদর্শকে যথাযথ মর্যাদা দিতে আমি কেমন যেন কুন্ঠা বোধ করি। আমি ভাবি যে ব্যক্তি নির্বাসনকালেও আশ্রিতজনেদের পরিত্যাগ করেনি সে এমন ব্যক্তিতামুমুক্ষু কীভাবে হতে পারে?

বস্তুত যুধিষ্ঠিরকে এ বিষয়ে দায়ী করে লাভ নেই। অশ্বমেধ যজ্ঞ যে তার নিরতিশয় আন্তরিক কাঙ্খায় সংঘটিত হয়েছে এমন নয়। এবম্বিধ যজ্ঞীয় আচারাদি বর্তমানে যে সমাজে আদৌ আদৃত তাও নয়। তথাপি মহারাজের নির্বেদ নিবারণার্থ কোনো এক মহৎ কর্মযজ্ঞে তাঁকে আবিষ্ট করানোই এই নিহিতস্বার্থ সদর্থক পদক্ষেপ বলে বিবেচনা করেছিল বলে এই যজ্ঞের সূত্রপাত। কিন্তু সে কারণেও যে লোকক্ষয় ঘটেছিল আমার পুত্র সেই ক্ষতিকেও ব্যক্তিক দায়িত্বে গ্রহণ করেছেন। তাঁর হৃদয়ে তখন এমত মন্ত্র উদগত যে পঞ্চস্কন্ধশীল এই শরীর যেন কোনো সংস্কার বহন করে পরবর্তী জীবনশরীরকে আর ভারাক্রান্ত না করে। এই দেহের সঙ্গেই যেন দেহস্থ আহৃত সংস্কার নিঃশেষিত হয়। এভাবেই সংস্কারসমূহ যেন আত্যন্তিক লুপ্ততায় নির্বাণের পথে প্রাণকে অগ্রগামী করে। কিন্তু কোনো হিংস্র যজ্ঞ দ্বারা তো এই সংস্কার দূরীকরণ সম্ভব হয় না। সে কারণে সহজ জীবনই কাম্য। করুণা, দয়া, প্রেম, তিতিক্ষা এবং নিয়ত আত্মশুদ্ধি করণই তাঁর একমাত্র কাম্য হয়ে দাঁড়িয়েছে। একদিকে চাতুর্বর্ণ্য আচার, অন্যদিকে দুঃখময় সংসার থেকে সার্বিক নির্বাণের আকাঙ্খা, এই দ্বিবিধ সমস্যার দ্বন্দ্বে যুধিষ্ঠির জর্জরিত। সে যেন প্রমাদবশত রাজকুলে আবির্ভূত হয়েছে। তার স্থান যেন রাজধানীর কেন্দ্রে নয়, অন্য এক সন্ধানের, সেবার মহাপথ পরিক্রমার।

যুধিষ্ঠিরের ভ্রাতৃগণ প্রথম যেদিন হস্তিনাপুর নগরীর দুর্গপ্রাকারের অভ্যন্তরে প্রবেশ করল সেদিন থেকেই পুরজন এই সব কুমারদের বিষয়ে অসম্ভব কৌতূহলী এবং জিজ্ঞাসু হয়েছিল। যখন আমার অগ্রজ পাণ্ডু তাঁর দুই পত্নীসহ অকালে বাণপ্রস্থাবলম্বী হলেন, তখনও পুরজন অসংখ্য প্রশ্ন উত্থাপন করেছিল। লোককৌতূহল নিবারণার্থ পুণ্যপাদ শান্তনুনন্দন এবং আমাকে যে ব্রাহ্মণাদির সাহচর্যে বিবিধ উপাখ্যান প্রচার করতে হয়েছে এ কথা অস্বীকার করে লাভ নেই। যখন কুন্তী তাঁর একক অভিভাবকত্বে পুত্রপঞ্চকসহ রাজধানীতে এলেন তখনকার স্মৃতিও আমার মনে সম্যক জাগরূক। মহারাজ পাণ্ডু এবং রাজ্ঞী মাদ্রী গতাসু। জনৈক ব্যাসশিষ্য সহ সদ্যবিধবা কুন্তী তাঁর এবং মাদ্রীর পুত্রপঞ্চক রাজধানীতে উপস্থিত। লৌকিক প্রথা বিষয়ে প্রাজ্ঞ মহাত্মা ভীষ্ম সকলকে কুলপুত্র হিসাবে গ্রহণ করে প্রতিষ্ঠা করলেন যে এরা কৌরব। যুধিষ্ঠির তখন অন্য ভ্রাতাগণ অপেক্ষা অনেক বয়স্ক এবং স্বাভাবিকভাবেই অধিক কৌতূহলী। সে কৌতূহল তার ভ্রাতাদের কৌতূহলের মতো বালোচিত অবশ্যই ছিল না। অতএব সে পৌরজনের গ্রহণ-বর্জনজনিত আচার-ইঙ্গিতসমূহ সবিশেষ বিচারের সঙ্গেই গ্রহণ করেছে এবং স্বাভাবিক প্রকরণে স্বয়ং ঋদ্ধ হয়েছে। কোথায় সেই আরণ্যক উন্মুক্ততা, ঋষিবালকদের সঙ্গে নিরন্তর বনবিহার, প্রাকৃতিক জগতের স্বাভাবিক আচরণ, আর কোথায় দুর্গমধ্যস্থ প্রাসাদের পাষাণ-আবেষ্টনী, কুলাচার শিক্ষার নিয়মবন্ধ, সদাসতর্ক ভৃত্যগণের নিয়ত অনুশাসন। সদ্য-উদ্ভিন্ন কিশোর হৃদয়ে এই দুই বিপরীত ভাব তথা তাদের বিষয়ে পৌরজনদের স্বাভাবিক কৌতূহল তাকে এক বিশেষ মানসিকতায় উপনীত করে। এখানেই তার বর্তমান পরিণতির বীজাভাস। অন্য ভ্রাতাদের ক্ষেত্রেও এই সব সমস্যা ক্রিয়াশীল যে ছিল না তা নয়, তবে তারা তখন নিতান্তই শিশু। একমাত্র যুধিষ্ঠিরই তখন স্বাভাবিক জ্ঞানবলক্রিয়ায় জীবনের সত্যসমূহ গ্রহণ-বর্জনের সন্ধিক্ষণে। তখন তাকে ক্রমান্বয়ে অনেক অপ্রীতিকর কথা শুনতে হয়েছে যা তার কিশোর মানসিকতায় এক স্থায়ী প্রভাব বিস্তার করেছে। এই মানসিকতাই তাকে ক্রমশ বর্তমান দার্শনিক বিপন্নতায় উপনীত করেছে। প্রকৃত ক্ষত্রিয়জনোচিত শিক্ষা সে কারণে সে কদাপি অর্জন করতে সক্ষম হয়নি। তার মধ্যে তপোবনবাসী মুনিগণের দার্শনিক প্রবণতা এবং গৃহস্থজনোচিত কৃষকী আকাঙ্খাই বিকাশ পেল। সে তাই একজন অতি সাধারণ মানুষ যে অন্য সাধারণের স্বার্থে তার তাবৎ সত্তাকে উৎসর্গ করতে পারে, এমত দর্শনেই বুদ্ধ হয়।

যুধিষ্ঠিরের আবাসটিকে প্রাসাদ বলা সঙ্গত হয় না। এই গৃহটি অতি প্রাচীন, ভগ্ন নয় তবে কোনো সম্রাটের বাসোপযোগ্য রূপে এটি বিবেচিত হতে পারে না। দ্বিকক্ষযুক্ত এই গৃহটি কবে এবং কেন যে নির্মিত হয়েছিল সে কথা আজ আর কারওরই স্মৃতিতে নেই। যুধিষ্ঠির তাঁর বসবাসের জন্য এই গৃহটিকেই সংগ্রহণ করেছেন। একথা মনে হওয়া অন্যায় নয় যে এ যুধিষ্ঠিরের এক প্রকার আত্মপীড়ন। এমন আত্মপীড়ন একমাত্র হঠযোগী বা সৌগতপন্থীরাই করে থাকেন। এই গৃহটি বহুকাল অসংস্কৃত অবস্থায় ছিল। শুনলাম, আমার আত্মজ যুধিষ্ঠির স্বহস্তে তার সংস্কার সাধন করে তাকে বাসপোযোগী করে নিয়েছে। সেখানে সে এবং দ্রৌপদী বসবাস করে। দ্রৌপদীর এবম্বিধ আচরণ বিষয়ে যথাসময়ে বলব। এখন শুধু এটুকুই বলব যে এই বিতর্কিতা রমণী পঞ্চস্বামীর পত্নী হওয়া সত্ত্বেও এবং প্রকৃতপক্ষে অর্জুনের বীর্যশুল্কা হয়েও যেন মহারাজ যুধিষ্ঠিরের অনুবর্তিনী ছায়া, তিনি যেন একমাত্র তারই সহধর্মিণী, যদিও অর্জুনের প্রতি তাঁর প্রগাঢ় প্রণয় সকলেরই জানা।

আমি যুধিষ্ঠিরের প্রাঙ্গণে উপস্থিত হতেই যাজ্ঞসেনীর দ্বারা অভ্যর্থিত হলাম। তিনি হার্দিক বচনে গদগদস্বরে আমাকে বরণ করে বললেন, স্বাগত হে তাতকল্প, স্বাগত। আমরা মহৎ ভাগ্যফলে আজ আপনার দর্শন পেলাম। আপনার সর্বাঙ্গীণ কুশল তো? আপনার পুত্রপ্রতিম আপনারই অপেক্ষায় রয়েছেন। কেননা আপনার মহান উপদেশ বিনা তিনি কোনো ভবিতব্য বিষয়েই কৃতনিশ্চয় হতে পারছেন না। মহাভাগ, আপনি পদার্পণ করলে এ গৃহ ধন্য হবে। আপনাকে স্বাগত জানাচ্ছি।

যাজ্ঞসেনীর বক্তব্য শেষ হতে না হতে যুধিষ্ঠির গৃহসংলগ্ন উদ্যানে স্বয়ং এসে আমাকে হৃষ্টচিত্তে অভিবাদন করে পরম সমাদরে অভ্যন্তরস্থ কক্ষ্যায় প্রবেশ করল। আমি এক অনাস্বাদিত পুলকে তার সৎকার গ্রহণপূর্বক নির্ধারিত আসনে উপবিষ্ট হলাম। মনে হল দুইটি আতপ্ত প্রাণ বহু প্রতীক্ষিত আকাঙ্খার উপসংহারে মিলিত হয়ে এক পরম প্রশান্তিময় মিলনে স্নিগ্ধ হল। চরাচরে যেন তখন কোনো প্রকার অভাববোধ, বৈক্লব্য বা নৈরাশ্যের অস্তিত্ব থাকল না। যাজ্ঞসেনী দুইটি বৃহৎ ভাণ্ডে সুশীতল অম্লমধুর তক্র প্রদান করে বললেন, হে তাতকল্প আপনারা বার্তালাপ করুন, আমি আপনাদের ভোজনের নিমিত্ত পাকশালে গমন করি। আপনি তো জানেন আমি রন্ধনপটিয়সী, সে কারণে জিজ্ঞাস্য আপনি কীরূপ ব্যঞ্জনে তৃপ্তি লাভ করবেন? বললাম কন্যা, আমি জ্ঞাত আছি বনবাসকালে তুমি দুর্বিনীত কোপনস্বভাব ঋষি দুর্বাসাকে সশিষ্য ভোজনে পরিতৃপ্ত করেছিলে। অতএব এই প্রৌঢ় বালককে মাতৃতাবোধে যা কিছুই ভক্ষণ করাও তাই অমৃততুল্য বোধ হবে। মাতঃ, দীর্ঘ দিবস প্রব্রজ্যাবশত আমিষে অনভ্যস্ত। অতএব যদি কিছু ভর্জিত মুগদ, নীবারণ্ডতণ্ডুল এবং তরুণ কুষ্মাণ্ড, কন্দমূল খণ্ড, শাক ইত্যাদির সহযোগে উপযুক্ত শর্করা তিন্তিরি মরিচ প্রদানে ঘৃত সম্ভরায় কৃশর প্রস্তুত হয় তবে এ বৃদ্ধের আর কিছু অধিক বাঞ্ছা থাকে না। বৎস, আমি আহার শেষে কিছু সমরিচচূর্ণ দধি পছন্দ করি। আমিষ বহুকালাবধি অভ্যাস না থাকায় শুদ্ধমাত্র দু-একখণ্ড শূলপক্ব গোবৎস অথবা নধর মৃগমাংস ভিন্ন কিছুই যাচ্ঞা করি না। মিষ্টান্ন আহার পরিত্যাগ করেছি। অতএব সামান্য ঈষদম্ল মিষ্টান্ন ভোজন শেষের রসনাশ্লেষহেতু প্রদান করতে পার। আর হ্যাঁ বৎসে, ভোজন পূর্বকালে ক্ষুধা-উদ্রেকহেতু দু-এক পাত্র মাধ্বীর উপযোগ বিষয়ে পাঞ্চাল কন্যাকে নিশ্চয়ই কিছু বলার প্রয়োজন নাই।

দ্রৌপদী আদেশ শ্রবণ করে স্মিত মুখে পাকশালার উদ্দেশ্যে প্রস্থান করলে যুধিষ্ঠির বলল, হে পিতৃব্য, আপনি জানেন সকলে আমাকে ধর্মাত্মা, ধর্মরাজ বলে কীর্তন করে থাকেন। আপনিও ধর্মাংশজাত বা শাপভ্রষ্ট ধর্ম হিসাবেই কীর্তিত। কিন্তু আমি কুরুক্ষেত্র সংঘট্টন পরবর্তীকালে এক সংকটে আপ্লুত আছি। যে সংকটের স্বরূপ আমার আত্মজন তথা ঋষি উপদেষ্টাগণ কেহই অনুধাবন করতে সমর্থ নন। আমার নিকট ধর্মের প্রকৃতি অতি বিচিত্র। এক্ষেত্রে কোন মত অনুসরণ করলে সার্বিক কল্যাণ হয় তা আমার বোধগম্য নয়। অচ্যুত বলেছেন দেহের নাশের পরেও আত্মা থাকেন। আমাদের আত্মজনদের বিনাশের পর অদ্যাবধি তাদের আত্মার অস্তিত্বের কোনো সন্ধান আমি পাইনি। লোকয়তগণ আত্মার তত্ত্ব মানেন না। সপ্তভঙ্গীনয়বাদীরা বলেন, সবই সংশয়িত। তৈর্থিকগণ সব বস্তুকেই নিঃসংশয় অর্থাৎ পৃথক পৃথক অবস্থিত বলে মনে করেন। তার্কিকেরা অধিকাংশ বস্তুরই সৃষ্টি এবং নিলয় স্বীকার করে থাকেন। মীমাংসকরা বলেন জগৎপ্রবাহের মধ্যে নিত্যতা আছে। কেউ কেউ শূন্যবাদ, কেউ-বা ক্ষণিকত্ববাদে বিশ্বাসী। আবার যোগাচারীরা বিজ্ঞানকেই জ্ঞেয় এবং জ্ঞাতৃরূপে কীর্তন করে থাকেন। এমতই উডুলোমগণ বলেন সব বস্তুই পরস্পর ভিন্ন। এখন এসব দর্শন-শ্রবণে আমার সংশয় এক চূড়ান্ত রূপ পরিগ্রহ করেছে। আমি কোনো নির্দিষ্ট পন্থায় নিজেকে স্থাপিত করতে পারছি না।

হে পিতৃপ্রতিম, যেহেতু আপনি তৎকালে উপস্থিত ছিলেন না, সেহেতু এবিষয়ে বিশদ হতে হচ্ছে। সেই ঘোর আহব সময় আমরা সবাই শুধু ক্ষত্রিয় ছিলাম, স্বাভাবিক গৃহস্থ মানুষ ছিলাম না। এক্ষণে মনে হচ্ছে ক্ষত্রিয় জাতি আর ধর্মত ঠিক গৃহস্থ মনুষ্য নেই। তারা ভূমি, ক্ষমতা এবং ভোগের অতিরিক্ত অন্য কিছুর প্রতিই আকৃষ্ট নয়। হে মহাত্মন্, আমি ইতিপূর্বে কদাপি এবম্বিধ সবাক হইনি। জ্ঞানলাভাবধি শুধুমাত্র জিজ্ঞাসু, জ্ঞান আহরণেচ্ছু হয়েই কাল কাটিয়েছি। আপনি জ্ঞাত আছেন রাজ্যভোগ দুর্লভ জেনে আমি কেবলমাত্র পঞ্চভ্রাতার অবলম্বন হিসাবে গ্রামপঞ্চ ভিক্ষা চেয়েছিলাম। কিন্তু নিহিতস্বার্থী কুলগৌরবাভিমানীরা সেটুকুও প্রদানে ইচ্ছুক হল না। ফলত এই আহব। তথাপি অবলোকন করুন সেই আরোপিত, সন্তাপজনিত আহবের আক্ষেপ আমাদেরই আশ্রয় করল। যুদ্ধে হত বীরেরা প্রশংসার স্বর্গে ভাস্বর হল, কিন্তু আমরা জ্ঞাতিহত্যার দূরপরনেয় কলঙ্কই শিরোধার্য করলাম। শিরোধার্য করলাম এক শাশ্বত শোক যা কোনো উপদেশ, তত্ত্বজ্ঞান, দর্শন অথবা লোকাচার কথনে নির্বাণ লাভ করছে না। মহাশয়, আমি চিরকালই এক সাধারণ গৃহস্থের কর্তব্য পালন করার আকাঙ্খা পোষণ করেছি। কদাপি ক্ষত্র চর্যাশ্রয়ী কঠোর এমত এক অমানবিক জীবনের কল্পনা করিনি।

আমি যুধিষ্ঠিরের এমন উন্মোচন অবলোকন করে অনুভব করলাম সে বড়ো নিঃসঙ্গ। তার বোধের জগতে আদৌ কোনো সঙ্গী নেই। সে যেন রাজকুলে জাত কোনো ব্যতিক্রমী মানুষ নয়। সে এক সাধারণ গৃহস্থ, যে তার যাবতীয় কর্তব্য নিঃশর্তে নিবেদন করে জীবন এবং জগৎকে অথবা তার উদ্দিষ্ট ধর্মকে জানতে চায়, উপলব্ধি করতে চায়। আমি অনুমান করতে পারি বর্তমানে যে বৈরাগ্য তাকে আশ্রয় করেছে, তার আচরণে পৌর আত্মজনেরা যে সৌগত তথা ভিক্ষুভাবের আভাস পাচ্ছেন, তাও তার কিন্তু স্বভাবধর্ম নয়। এসবই সাময়িক, যেহেতু যুধিষ্ঠির সব দর্শন এবং ধর্মীয় ভাবেরই গ্রাহক। কিন্তু সে শুধু গ্রাহকই, প্রচারক নয়। তার সন্ধিৎসা কখনোই চূড়ান্ত উত্তর পাচ্ছে না। সে কারণে সে সততই জিজ্ঞাসু। এই জিজ্ঞাসা একজন সাধারণ গৃহস্থের পক্ষেই সম্ভব, যে অন্তরে একজন বিশুদ্ধ কৃষক মাত্র।

যুধিষ্ঠির জানাল, হে পিতৃপ্রতিম, আপনি নিশ্চয়ই শুনেছেন, ইতোমধ্যে আমি একটি অশ্বমেধ যজ্ঞানুষ্ঠানও সম্পন্ন করেছি। ক্ষত্রোজনোচিত যুদ্ধাদি বিষয়ে যেটুকু আমার অলব্ধ জ্ঞান ছিল, অশ্বমেধ যজ্ঞকালে তাও পরিপূর্ণতা পেয়েছে। কেননা, অশ্বমেধও নানাবিধ যুদ্ধফল বহন করে। আমার এমনও বোধ হয় যে সমগ্র ক্ষত্রিয়চর্যাই যেন শুধুমাত্র যুদ্ধকর্মের নিমিত্তই নির্ধারিত হয়েছে। যে কেশবের চিত্ত অসামান্য দার্শনিকতায় ঔপনিষদিক সামগ্রিকতাকে মন্থন করে আমাদের সংহিতার প্রবক্তা হিসাবে খ্যাত হল, তিনিও কিনা আমায় বৈদিক যজ্ঞাদির বিড়ম্বনায় আশ্লিষ্ট করলেন! অশ্বমেধে আমার রুচি ছিল না। কিন্তু পিতামহ মহর্ষি ব্যাস এবং তার বন্ধু কেশবের অনুপ্রেরণায় আমাকে এই কর্ম করতে হল। যজ্ঞাশ্ব নিয়ে অর্জুন এতদ্দেশের সমুদায় রাজন্যকুলকে হেলায় পরাজিত করেন। আমি অর্জুনকে যজ্ঞাশ্বসহ দিগ্বিজয়ে বহির্গমনের প্রাক্কালে বলেছিলাম, বৎস, কুরুক্ষেত্র যুদ্ধে আমরা আর্যাবর্ত্মীয় প্রায় সমগ্র নৃপকুলকে সংহার করেছি। ক্ষত্রিয়গণ স্বভাবতই পরস্পর পরস্পরের প্রতিস্পর্ধী। বস্তুত তা ভূমিশাসনের অধিকারজনিত ক্ষমতাবিস্তারের কারণেই হয়ে থাকে। স্বভাব ভূমিপ্রেমী ক্ষত্রিয়কুল এই ক্ষমতার তীব্র সুরা পান করে এমন একটি স্তরে নিজেদের উপনীত করেছে যে পিতা পুত্র ভ্রাতা কিংবা যাবতীয় রক্তসম্পর্কীয় আত্মজনেরাও পরস্পর পরস্পরের ঘৃণিত শত্রু। অতএব বৎস, এক্ষণে যারা আর্যাবর্ত্মীয় বিভিন্ন রাজ্যের অধীশ্বর তাঁরা কুরুক্ষেত্রে নিহত যোদ্ধাদের তরুণ বংশজমাত্র। তুমি যথাসম্ভব এইসব নৃপতিদিগকে জীবিত রেখে স্বকর্ম সম্পাদন করবে। মনে রেখো এঁরা সবাই বিগত যুদ্ধের তিক্ততাজনিত কারণে তোমার প্রতিস্পর্ধী হতেই পারেন। তুমি অবশ্যই প্রাক্তন স্ব-কৃতকর্ম স্মরণ করে ক্ষমাসুন্দর হবে। কিন্তু দেখুন, কী দুর্দৈব! সিন্ধুদেশে যখন অশ্বসহ অর্জুন গমন করলেন তখন আমাদের মন্দভাগ্যা বিধবা ভগিনী দুঃশলার একমাত্র পুত্র সুরথ, তাঁর উপস্থিতির সংবাদ শ্রবণেই আতঙ্কে গতাসু হলেন। তথাপি সিন্ধুবাসীরা অর্জুনকে স্পর্ধা করলে যুদ্ধ অবশ্যম্ভাবী হল। অর্জুনও রণোন্মাদনায় তাঁর প্রাক্তন কর্ম বিস্মৃত হয়ে পুনর্বার ক্রোধবহ্নির প্রকাশ ঘটালেন। ফলত অসংখ্য লোকক্ষয় হল। অবশেষে, ভগিনী দুঃশলা তাঁর এবং হায় অবশ্যই আমাদেরও নপাৎ সুরথপুত্রকে ক্রোড়ে করে অর্জুনের চরণপ্রান্তে উপনীত হয়ে বললেন, ভ্রাতঃ, আমার পুত্র সুরথ পিতৃশোকে নিতান্ত কাতর হয়ে ইহলোক পরিহার করেছে। তার মৃত্যুর বিবরণ আমি তোমাকে বলছি শ্রবণ করো। আমার স্বামী সংগ্রামশায়ী হলে সে পিতৃশোকে অত্যন্ত কাতর ছিল। এখন আবার তুমি অশ্ব অনুসরণে যুদ্ধার্থী হয়ে এখানে এসেছ এই সংবাদ শ্রবণ করে সে ভীত বিষণ্ণ হয়ে অকস্মাৎ মৃত্যুমুখে পতিত হয়েছে। আমি তার মৃতশরীর গৃহে শায়িত রেখে তাঁর এই শিশুটিকে নিয়ে তোমার শরণাপন্ন হয়েছি। তুমি এই অনাথ বালকের প্রতি প্রসন্ন হও। সে তোমার ভাগিনেয়-পুত্র। ভ্রাতঃ, আমার পুত্রের অন্ত্যেষ্টি এখনও সম্পন্ন হয়নি। আমার একান্ত প্রার্থনা তুমি নিজ ঔদার্যপ্রয়োগে এই যুদ্ধ সংবরণ করো।

মহাশয়, মহাত্মা অর্জুনকে এমন মানবিক ক্লেশও এই ক্ষত্রধর্মচর্যার জন্য বহন করতে হয়েছিল। কিন্তু এমন কত অসংখ্য ঘটনা আছে, কতই-বা আপনাকে বলব। মহাযোদ্ধা ধনঞ্জয়ও সেইসব সময় খুবই স্বাভাবিক কারণে এই নিষ্ঠুর ক্ষত্রচর্যাকে ধিক্কার জানিয়েছিলেন। অশ্ব নিয়ে ফিরে এসে সখেদে আমাকে বলেছিলেন, মহারাজ, আমি অত্যন্ত সন্তপ্ত। আসুন আমরা পুনরায় বনবাসী জীবন যাপন করি। এই ক্ষত্রধর্ম অতি নিষ্ঠুর এবং ছার। মহারাজ, ভগিনী দুঃশলার পতি এবং পুত্র শোক আমার হৃদয়কে এতই বিমর্দিত করেছে যে বোধ হচ্ছে এক্ষুনি আমি আবার চীরবল্কলধারী হয়ে নাগরিক এই বিকৃতির বহুদূরে কোনো এক আরণ্যক উপত্যকায় ফলাহারী যোগীজনোচিত জীবন আশ্রয় করি।

একথা যুধিষ্ঠির অনুধাবন করেছিলেন কিনা আমি জানি না। এই অশ্বমেধের পরামর্শ শুধুমাত্র বিষণ্ণ উদ্যোগহীন নরপতিকে কর্মে ব্যাপৃত করার নিমিত্ত প্রদত্ত হয়নি। নিহিতস্বার্থীরা বিজয়ী নরপতির প্রতিস্পর্ধীদের যেন পুনর্বার স্মরণ করিয়ে দিতে চেয়েছিলেন যে যুধিষ্ঠির একজন চক্রবর্তী সম্রাট, তাঁকে মান্যতা প্রদান সমগ্র নৃপতিদের অবশ্যকর্তব্য, কিন্তু যুধিষ্ঠিরের স্বভাবধর্মে এমত কাঙ্খা ছিল না। সে এখন তার নানাবিধ স্বধর্ম বিচ্যুতির কারণে দগ্ধপ্রাণ, যে বিচ্যুতিসমূহ তার স্বাভাবিক প্রবণতায় সংঘটিত হয়নি, হয়েছে বহিস্থ প্রভাবহেতু। এই বহিস্থ প্রভাববশতই বাল্যাবধি সে অব্যবস্থিত চিত্ত। একথা অনুমান করা অসম্ভব হবে না যে পাঞ্চালগণ তাঁদের চিরপোষিত বৈরিতা নিবন্ধন পাণ্ডবগণের সঙ্গে সম্মিলিত হয়ে এই বৃহৎ কুলে ভেদ সৃষ্টি করে। পাঞ্চালীর নিগ্রহও আবার এই বৈরিতারই এক অন্যতম প্রকাশ। পাঞ্চালগণ পাণ্ডবপক্ষে যোগদান না করলে বোধহয় ভীষ্ম, দ্রোণাদি মহাত্মারা এই যুদ্ধ ঘটতে দিতেন না। মনে হয় প্রাকবৈরিতা চিন্তা করেই তাঁরা দুর্যোধনাদির আপাত অন্যায় অশিষ্টতা স্বীকার করেও তাঁর পক্ষই অবলম্বন করেন।

কিন্তু সে যা হবার তা হয়েছে। তা এখন বিগত ইতিহাস। এখন রাজ্যের শাসনক্রম কীভাবে সুস্থিত করা যায় সেই মর্মে যুধিষ্ঠিরকে প্রশ্ন করি। বলি, বৎস, আমার প্রত্যাবর্তনের পর রাজ্যের শাসনশৃঙ্খলা বিষয়ে তোমাদের জননীদের এবং আমার প্রাক্তন মন্ত্রীসভার সদস্যদিগের সহিত যে বার্তালাপ করেছি তাতে বুঝলাম রাজ্যশাসন বিষয়ে তুমি যেন একান্তই উদাসীন। তুমি কি অন্তর থেকে এই রাজ্যের স্বামিত্ব গ্রহণ করনি? যুধিষ্ঠির বলল, পিতৃব্য, মহারাজ ধৃতরাষ্ট্র এই রাজ্যের প্রকৃত শাসনক্ষমতা ভোগ করার জন্য আজীবন প্রয়াসী ছিলেন এবং একারণেই সমূলে ধ্বংস হয়েছেন। বস্তুত এই যুদ্ধে তাঁরই সর্বাধিক সন্তাপ উপস্থিত হয়েছে। এই নিমিত্ত আমি যুদ্ধক্ষেত্র থেকে প্রত্যাবর্তন করেই এই রাজ্যভার তাঁর হস্তে অর্পণ করে ভারমুক্ত হয়েছি এবং আমাদের দ্বারা কৃত বিপুল পাপরাশির প্রায়শ্চিত্ত করতে প্রয়াসী হয়েছি। একারণে আমার ভ্রাতৃগণ আদৌ আমার প্রতি প্রসন্ন নন। একথা জানবেন যে তাঁদের প্রতি আমার অসামান্য স্নেহপ্রবণতা থাকলেও তাঁরা আমার সমধর্মী নয়। অনেকেই মনে করেন আমার এই সামান্য গৃহে বসবাস একপ্রকার কৃচ্ছ্রতাসাধন। বস্তুত তা নয়। আমি আমার ভ্রাতাদের ন্যায় নিহত আত্মজনেদের স্মৃতিবিজড়িত প্রাসাদগুলোতে বসবাস করতে পারি না। ধার্তরাষ্ট্রগণকে শতবিরোধ সত্ত্বেও আমি কোনোদিন অনাত্মীয় বোধ করিনি। আমার স্বভাবধর্ম সেই বোধে প্রতিবন্ধকতা সৃষ্টি করে। আমার ভ্রাতাদের প্রতি আমি দোষারোপ করি না। তাঁরা আমার রাজ্যলাভ নিমিত্ত নিরন্তর অশেষ ক্লেশ এবং গ্লানি সহ্য করেছেন। স্বভাবতই তাঁরা এখন বিশ্রাম এবং ভোগসুখের প্রত্যাশী। কিন্তু আমি প্রাক্তন জীবনচর্যায়ই সহজ স্বচ্ছন্দ বোধ করি। এই যাপিত জীবনকে ঠিক কৃচ্ছ্রসাধন বলা উচিত অথবা স্বাভাবিক গৃহস্থ জীবন এমত হওয়াই সঙ্গত তা আপনি বিচার করে সিদ্ধান্ত করুন। হে মহাত্মন্, আমার বিচারে সাধারণ স্বাভাবিক লোকায়ত ধর্মকেই ধর্ম বলে অধুনা বোধ হয়। যে ধর্মে ত্যাগ এবং ভোগ এক মিতাচারে আবদ্ধ, যেখানে লোভ, অসূয়া, ক্ষমাহীনতা, অপ্রেম, অবিবেচনা ইত্যাকার অমানবিক আচরণ তীক্ষ্ণ হয় না। অকারণ হিংসা, ধর্মের নামে পশুমেধ, যজ্ঞজনিত ক্ষমতা প্রদর্শনী, যুদ্ধ, ভূমির উপর অতিরিক্ত আসক্তি ইত্যাদির বিষয়কে কৌলিক প্রথা হলেও, ধর্ম বলে মেনে নিতে আমার মন চায় না। মৈত্রী এবং চূড়ান্ত মৈত্রীকেই আমি ধর্মের একমাত্র চৈত্য বলে মনে করি। এই চৈত্যে বিপুল মানব তার আশ্রয় লাভ করুক, তাহলেই সব সংকট থেকে সে শুদ্ধ, বুদ্ধ এবং মুক্ত হয়ে অক্ষয় হবে। সব অকল্যাণ এবং অশান্তি স্তিমিত হয়ে এক চলমান আলোকবর্তিকা মনুষ্যকে তার সম্মুখের অশেষ অসীম জ্ঞান প্রস্থানের পথ আলোকিত করে ক্রম-অগ্রসর করবে, এই আমার বিশ্বাস। মহাশয়, কুরুক্ষেত্র যুদ্ধ এবং তৎপরবর্তী সংঘটনসমূহ তথা অশ্বমেধ যজ্ঞকালীন নানা অভিজ্ঞতার কথা স্মরণে রেখে আপনাকে নিবেদন করছি সহজ সরল অহিংস জীবনযাপনই আমার স্বধর্ম। স্বাভাবিক গৃহস্থ কর্ম এবং তাদৃশ যাপিত জীবন, মাতাপিতাস্ত্রীপুত্রাদি তথা প্রতিবেশী সুহৃদগণের জন্য মঙ্গলময় কর্ম নির্বাহ করেই আমি বাঁচতে চাই। রাজ্য, রাজত্ব, ক্ষমতা, যশ, প্রতিপত্তি কোনোকিছুই আমার কাম্য নয়। একারণেই যিনি সতত রাজপদাভিলাষী নিরন্তর ক্ষমতাকামুক এবং আজীবন যশোলাভের নিমিত্ত নানাবিধ অপকার্যের নায়ক হয়ে অবশেষে হতাশার শেষতম স্তরে উপনীত হয়েছেন তাঁকেই এই রাজ্যভার অর্পণ করে আমি ভিক্ষুপ্রায় জীবনের শান্ততাশ্রয়ী হয়েছি। অবশ্যই আমি আমার ভ্রাতাদের বর্তমান যাপিত জীবনের উপর কোনো নিষেধক্রমের বন্ধন রাখিনি। তাঁদের ইচ্ছানুরূপ ভোগসুখের ব্যবস্থাপনার কোনো ব্যত্যয় এ অবস্থায় নেই। শুধুমাত্র আমিই এসব অনুসর্গের বৃত্তের বাইরে নিজেকে স্থাপন করতে প্রয়াসী হয়েছি। একে যদি আপনারা সৌগত আচরণ বলেন বলুন। কিন্তু আমি তো অন্তরে জানি যে সৌগতপন্থাও আমার উপজীব্য নয়। কারণ সেও সাধারণ পন্থা নয়।

আমি জিজ্ঞেস করি, পুত্র যদিচ শাস্ত্রে উক্ত আছে ‘রাজা কর্ণেন পশ্যতি’, তথাপি তাঁর চক্ষুবিষয়ের অন্ধতা তাতে প্রতিপন্ন হয় না। বিশাল রাজ্যশাসনে রাজাকে কর্ণের উপর অধিক নির্ভরশীল হতে হয় বলে এরকম শাস্ত্রবাক্য রচিত হয়েছে। কিন্তু বৎস, মহারাজ ধৃতরাষ্ট্র যে প্রকৃতই অন্ধ এ সত্য তোমার অজানা থাকার তো কারণ নেই। আমার এমন বিশ্বাস, মহারাজ শারীরিক ভাবে চক্ষুষ্মান হলেও এইরকম অন্ধই হতেন। এক্ষেত্রে আমি তোমার বচনই উদ্ধৃত করে বলব, যে তিনি নানাবিধ অপকার্যের নায়ক হয়েছেন তাঁর তীব্র যশোলাভ তথা ক্ষমতালাভের উদগ্র বাসনা থেকেই। ক্ষমতার আকাঙ্খা তাঁর ক্ষেত্রে সর্বগুণরাশিকেই নাশ করেছে যেন। এখানেই তাঁর সার্বিক অন্ধত্বের স্বরূপ। ক্ষমতা-কাঙ্খা এভাবেই বোধ করি ক্ষমতাকামুকদের অন্ধত্ব প্রদান করে থাকে। এই আকাঙ্খার তীব্র মদিরা তাঁদের স্বাভাবিক বোধ জ্ঞান তথা সামাজিক কর্তব্যমন্যতা নিরাকৃত করে যেন এক নিঃসীম তামসে স্থাপিত করে। তখন যে তমসা ব্যাপ্তি পায় তার গাঢ়তা সাধারণ্যকেও গ্রাস করে থাকে। যুধিষ্ঠির বলল, তথাপি তিনি যে অধুনা সন্তপ্ত এবং বিধ্বস্ত সে বিষয়ে সন্দেহ কি? আমি যেহেতু তাঁর পুত্রপ্রতিম আমার কি সঙ্গত হয় না তাঁর এই সন্তাপ দূরীকরণে যাবতীয় সামর্থ্য ব্যয় করা হয়? হায়, তাঁর হৃদয় আজ কি নিদারুণ দুঃস্থ তা কীভাবে ব্যক্ত করব?

যুধিষ্ঠির বিষয়ে যে সব মন্তব্য আমি ইতোপূর্বে করেছি তা যে সর্বৈব গ্রাহ্য এখন আমার তা বোধ হচ্ছে না। এই দীর্ঘ অনুপস্থিতিজনিত কারণে আমার ইতোপূর্বের বিচারকে পুনর্বিবেচনা করার সম্যক কারণ আছে। এক্ষণে তাঁর উন্মোচিত হৃদয়ের সন্তাপ অনুভব করে বলতে চাই আমার পুত্র এক বিশাল হৃদয়ের কৃষক। সে বহুকালাবধি এক অনিঃশেষ কর্ষণে ব্যাপৃত আছে এবং সেই কর্ষণ মহারাজ কুরুর আরব্ধ কুরুক্ষেত্রের ভূমির কর্ষণই শুধু নয়। সে কর্ষণ কুরুক্ষেত্র নামক ভূমির নিষ্কর্ষ হিসাবে যে জ্ঞানময় এক মানস-ভূমির উদ্ভব হয়েছে ক্রমশ সেই ভূমির কর্ষণেই তা বিধৃত। এই কর্ষণকৃতিই সংস্কৃতির জন্মদাত্রী। এই ধর্মকেই বহু গুহ্য সাধনায়, বহু ক্লেশে, বহু যত্নে আয়ত্ত করতে হয়। এই ধর্ম বা যাকে সংস্কৃতি নামে বিবৃত করেছি তা ‘ন মেধয়া ন বহুনা শ্রুতেন’ লভ্য। তার সাধনার পথ ভিন্ন। যুদ্ধপারঙ্গম অর্জুন, মহাদ্রোহশালী ভীম, অমিততেজা নকুল, এবং অদ্ভুতকর্মা সহদেব কিংবা সর্বমনমোহিনী দ্রৌপদী সকলেই একদিন জিজ্ঞাসিত হবেন তাঁদের কৃতকর্ম বিষয়ে এবং তাদের চরিতচর্যা অনুযায়ী তাঁরা জনমানসে একদা হয়তো স্ব স্ব লোক প্রাপ্ত হবেন। কিন্তু যুধিষ্ঠির স্বধর্মনিষ্ঠ হিসাবেই যুগযুগান্ত ধরে আদৃত হবেন এবিষয়ে কোনো সন্দেহ নেই। তা তার সমগ্র বিচ্যুতি সত্ত্বেও সত্য।

সে পুনরায় বলল, পিতৃব্য, আমার প্রয়াত পিতার কাল থেকে আপনিই এই রাজ্যের যাবতীয় প্রশাসনিক ব্যবস্থাদি পরিচালনা করেছেন। দুর্যোধন এবং তদনুবর্তীদের দুর্ভাগ্য যে তাঁরা আপনার প্রজ্ঞার সমুচিত মূল্য হৃদয়ঙ্গম করতে ব্যর্থ হয়েছে কিন্তু আপনার নীতির বিরুদ্ধাচার করতেও সাহসী হয়নি। স্বয়ং অচ্যুত তথা আর্যাবর্তীয় রাজারা ‘বিদুর নীতি’ বিষয়ে কোনো প্রশ্নই উত্থাপন করেন না। তাঁরা এই তত্ত্ব জানেন যে সুষ্ঠুভাবে রাজ্য পরিচালনায় আপনার বিধিব্যবস্থা অতিক্রম করা অসম্ভব। এমনকী আমি যখন অর্ধরাজ্যের নৃপতি হিসাবে ইন্দ্রপ্রস্থে রাজত্ব করি তখনও আপনার রচিত নীতি এবং উপদেশ অনুসারেই প্রজাপালন তথা অন্যান্য প্রশাসনিক কর্তব্যাদি নির্বাহিত হত। একমাত্র দুর্যোধন ব্যতিরেকে কেউই আপনার সমালোচক হয়ে স্বেচ্ছাচারিতা প্রদর্শন করেনি। কিন্তু তাও কিছু সমরবিষয়ক নির্ণয়েই সীমাবদ্ধ মাত্র। একথা উল্লেখ্য যে ভ্রাতা দুর্যোধন সমর বিষয়ে আপনার নীতির বিরোধী হলেও প্রশাসনিক বিষয়ে কদাচ স্বৈরাচারিতা অবলম্বন করেনি। সেই আপনি যখন অনুগ্রহ করে পুনরায় আগমন করেছেন তখন আপনিই পুনর্বার আপনার প্রাক্তন প্রকরণে শাসনক্রম সুশৃঙ্খলিত করুন। আপনি যেমন আদেশ করবেন তদনুসারে আমরা কার্য করব। তবে প্রকৃত রাজা হিসাবে ধৃতরাষ্ট্রই রাষ্ট্রশীর্ষে অবস্থান করবেন এই আমার অভিলাষ। আমি তাঁর প্রতিভূ হিসাবেই সব কর্ম করব।

আমি বললাম, বৎস, আমি অচ্যুত এবং পিতা বাদরায়ণি কর্তৃক আদিষ্ট হয়ে যে সংহিতা রচনা করেছিলাম তদনুসারেই রাষ্ট্রকার্যক্রম সুন্দরভাবে পরিচালিত হতে পারে বলে আমার এখনও বিশ্বাস। তুমি যখন আমার উপর আস্থা জ্ঞাপন করছ তখন রাষ্ট্র সমাজে শৃঙ্খলা আনয়ন আমার পক্ষে খুব কষ্টসাধ্য হবে বলে বোধ হচ্ছে না। বর্তমানে যে সব মাৎস্যন্যায়ী আচার যত্রতত্র পরিলক্ষিত হচ্ছে তার কারণ এই যে বর্তমানে প্রজাসংরক্ষণ নিমিত্ত কোনো বিধি শাস্ত্রোচিত দণ্ড নিয়মে অনুসৃত হচ্ছে না। আমার প্রাক্তন মন্ত্রীমণ্ডলীর মধ্যে শ্রেষ্ঠতম ব্যক্তিত্ব সঞ্জয় যদি তাঁর স্বকীয় চেতনে জাগরূক থাকতেন তাহলেও বোধকরি পরিবস্থা এতাদৃশ জটিলরূপ ধারণ করত না। কিন্তু শুনেছি তিনি যুদ্ধকালে আমার পিতা বাদরায়ণি কর্তৃক আদিষ্ট হয়ে ওই যুদ্ধের যাবতীয় ফলাফল, দৈনন্দিন সংবাদ সংগ্রহে এই অন্ধরাজাকে বিবৃত করতেন। এই দুরূহ কর্তব্য করতে করতে যখন দেখলেন শল্য পর্যন্ত নিপাতিত এবং দুর্যোধনের জয়ের আর কিছুমাত্র আশা নেই তখন অন্নঋণকে সাতিশয় অপরিশোধ্য ঋণ হিসাবে বিবেচনা করে তিনি শুধুমাত্র চারজন যোদ্ধাসহ কৃতান্তসদৃশ ধৃষ্টদ্যুম্নের প্রতিযোদ্ধা হলেন। পাণ্ডবপক্ষে নাকি তখনও দুইসহস্র রথ সপ্তশত হস্তী, পঞ্চসহস্র অশ্ব, এবং দশসহস্র পদাতিক অবশিষ্ট। দুর্যোধন তার কিছুমাত্র সহায় অবশিষ্ট নেই দেখে নিহত অশ্ব পরিত্যাগ করে একাকী গদাটি মাত্র সম্বল করে দ্রুত পূর্বমুখে গমন করেছেন। এমন সময় সঞ্জয় চতুর্যোদ্ধা সমন্বিত হয়ে আত্মদানে কৃতনিশ্চয় কল্পে ধৃষ্টদ্যুম্নকে আক্রমণ করলেন। এভাবেই তিনি তার অন্নঋণ পরিশোধ করতে প্রচেষ্ট হয়েছিলেন। অর্জুন এবং সাত্যকির অস্ত্রপীড়ন এবং প্রহারে বিদীর্ণবর্ম মূর্ছিত সঞ্জয় সাত্যকির হাতে বন্দি হলেন। সঞ্জয় যখন দৌত্যকার্যের নিমিত্ত উপপ্লব্য নগরে পাণ্ডব সকাশে এসেছিলেন তখন বিস্তারিত মতামত বিনিময়ের পর সকলেই তাঁর প্রতি প্রসন্ন হয়ে একটি বাক্য বলেছিলেন, সঞ্জয়, তুমি এই যুদ্ধের মধ্যে সকর্মক থেকো না। তুমি আমাদের অর্জুনের বাল্যসখা এবং ফলত আমাদের সকলের প্রিয়। কিন্তু সঞ্জয় সে অনুরোধও রক্ষা করতে পারেনি। কারণ তাঁকে প্রপালকের অন্নঋণ শোধ করতে হবে। বন্দি সঞ্জয়কে হত্যা করার আদেশ দিয়েছিলেন সাত্যকি। কিন্তু সহসা উপস্থিত কৃষ্ণদ্বৈপায়ন তাঁকে রক্ষা করলেন। প্রহৃত তথাপি মুক্ত সঞ্জয় অতঃপর হস্তিনাপুরে রুধিরাক্ত দেহে প্রত্যাবর্তন করে ধৃতরাষ্ট্রকে বাকি বৃত্তান্ত জ্ঞাত করান। এই বিপুল কর্মসাধন করে সঞ্জয় সাতিশয় বিমর্ষ এবং হতোদ্যম হয়ে পড়েছেন বলেই অতঃপর যথা কর্তব্যকর্মে উদ্যোগী হতে পারেননি। নচেৎ তিনি আমা অপেক্ষা কিছুমাত্র ন্যূন প্রশাসনজ্ঞ ছিলেন না। আশা করছি আমি অচিরেই তাঁর এবংবিধ ক্লৈব্য তথা স্থবিরতা দূরীকরণে সমর্থ হব। সে অবশ্যই তাঁর প্রাক্তন উৎসাহে পুনরধিষ্ঠিত হয়ে রাজ্যের কল্যাণে ব্রতী হবে।

যুধিষ্ঠির আমার বক্তব্য প্রণিধান করে বলল, ক্ষত্তা, আপনার ইচ্ছাই আমার ইচ্ছা জানবেন। আমি আপনার অনুগত ছায়ামাত্র।

আমি জানালাম, বৎস, সর্বাগ্রে এক মহতী সভার আয়োজন করো। প্রথা এই যে রাজকীয় সভা আহ্বান করার আধিকারিক রাজা। রাজতন্ত্র, মহামন্ত্রী হিসাবে আমাকে যতই ক্ষমতা প্রদান করুক আমার আহ্বানে সামন্তবর্গের কোনো ব্যক্তি সভাগৃহে আগমন করবেন না। রাজা পৃথিবীতে ঈশ্বরের প্রতিমূর্তি। তাঁর আদেশ নির্দেশাদি ব্যতিরেকে কোনো সভাদির আয়োজন সম্ভব নয়। এখন প্রশ্ন সভার উদগাতা কে হবেন, যুধিষ্ঠির অথবা অন্ধরাজা ধৃতরাষ্ট্র? যুধিষ্ঠির স্বয়ং কোনো সিদ্ধান্ত প্রদান করবেন না। এমন বিশ্বাসে একদিন অগ্রজকে নিবেদন করি, মহারাজ, আপনার এই বিশাল রাজ্যের প্রশাসনিক শৃঙ্খলা বিপর্যস্ত বিধায় অচিরেই এক আলোচনাসভার আয়োজন করা আবশ্যক হয়েছে। যুধিষ্ঠির আপনার অনুমতি প্রার্থনা করে আমায় বলেছেন যে, সভার প্রয়োজন অপ্রয়োজনের সিদ্ধান্ত এই রাজ্যের অধীশ্বরের। আপনি সম্মতি প্রদান করে যথাকর্তব্য সম্পাদন করুন। মহারাজ, আপনি যথোচিত বিচার ক্রমেই এ বিষয়ে অনুসিদ্ধান্ত গ্রহণ করবেন।

অন্ধরাজা শান্তগম্ভীর বচনে বললেন, ভ্রাতঃ, একথা সত্য যে আমি নিতান্ত ক্ষমতাকামুক এবং ফলত রাজপদলোভী ছিলাম। তুমি জান, আমার কুল আমাকে তা থেকে বঞ্চিত করেছে। আমার পুত্রেরা প্রাণোৎসর্গ করেও আমাকে সেই ক্ষমতায় অধিষ্ঠিত করতে পারেনি। যুধিষ্ঠির আমার কুলকৃন্তক হওয়া সত্ত্বেও আমার সেই আজন্ম কাঙ্খাকে বাস্তবায়িত করল। কিন্তু এ কি প্রহসন, না আন্তরিক অভীপ্সা? অথচ দেখো, বস্তুতই যুধিষ্ঠির রাজকার্য বিষয়ে কোনো স্বাধীন সিদ্ধান্ত গ্রহণ করেন না। কিন্তু তোমার অনুপস্থিতিতে, হে বিদুর, আমার রাজ্যপ্রশাসন বিষয়ে কী বা করার ক্ষমতা ছিল বা আছে? অতএব রাজ্য যে প্রশাসনগতভাবে বিশৃঙ্খলিত তা আমার উপলব্ধিতে অবশ্যই আছে। তুমি এখন এসেছ, তুমি অবশ্যই এক সভার আহ্বান করে তাবৎ কর্তব্যের সিদ্ধান্ত গ্রহণ করবে। যদ্যপি যুধিষ্ঠির আমাকে রাষ্ট্রশীর্ষ হিসাবে প্রতিষ্ঠা দিয়েছেন, তথাপি এতাবৎ শোক তথা শারীরিক প্রতিবন্ধকতাবশত আমি রাষ্ট্রকর্ম বিষয়ে কোনো প্রচেষ্টাই গ্রহণ করিনি। এক্ষণে যদি তোমার এক সভা আহ্বানের অভীপ্সা হয়ে থাকে, আমার কোনো আপত্তি নেই জানবে।

অতএব যুধিষ্ঠিরকে জানালাম যে, সে যেন তার ভ্রাতাদের সহিত এই সভা আহ্বান এবং কর্তব্য নির্ধারণ বিষয়ে আলাপাদি করে। কারণ ইতোপূর্বে জ্ঞাত আছি তার ভ্রাতৃগণ জ্যেষ্ঠর প্রতি বিরূপ আছে। সভায় অবশ্য তারা স্ব স্ব মর্যাদা অনুযায়ী উপস্থিত থাকবে। তখন যদি কোনো অশিষ্ট প্রমাদে এই ভ্রাতৃভেদ সাধারণ্যে প্রকটিত হয় তবে তা সমস্যা সৃজন করবে। অগ্রজ বলেছিলেন, যুধিষ্ঠিরের এই বিবেচনা বা ঔদার্য আমার প্রহসন বলেই বোধ হয় কখনো কখনো যেহেতু মহাবাহু ভীম তাঁর এসব কর্ম অনুমোদন করেন না। ভীম এখনও পুরাতন ক্ষোভ থেকে মুক্ত হননি। যুযুৎসু এ বিষয়ে আমাকে ইতোপূর্বে সম্যক জানিয়েছেন। ভীম কারণে অকারণে ধৃতরাষ্ট্রকে তীক্ষ্ণ বাক্যসায়কে বিদ্ধ করতে থাকলে যুধিষ্ঠির বাধ্য হয়ে বলেছিলেন, ধৃতরাষ্ট্রকে যাঁরা মান্য করবে তারাই আমার মিত্র। যাঁরা তাঁর অহিতকামী তাঁরা অবশ্যই আমার শত্রু। এ অর্থে ভীম এতদিনে নিশ্চিত তাঁর শত্রুতে পরিণত হয়েছেন। অর্জুনাদি কনিষ্ঠগণ অবশ্য ভীমের মতো পরুষ আচরণ কদাপি করেন না। এরও হেতু আছে। ভীম যেভাবে বাল্যাবধি আমার অগ্রজ এবং তৎপুত্রগণ কর্তৃক অত্যাচারিত এবং অবহেলিত হয়েছেন তাতে তাঁর ইহাদিগের প্রতি কোনো হার্দিক ভাব পোষণ করা সম্ভবই নয়। বাল্যে বিষপ্রয়োগ, কৈশোরে অগ্নিযোগ এবং পরবর্তীকালে বিবিধ প্রক্রিয়ায় ধার্তরাষ্ট্রগণ তাঁকেই তো হত্যা করার বিষয়ে সবিশেষ মনোযোগী ছিল। এখন সুদীর্ঘকালীন নির্যাতন শেষে যখন তারা আজন্ম শত্রুদের নিপাত করে রাজ্য লাভ করেছেন তখন কী কারণে আর তাদের মুখাপেক্ষী থাকতে হবে। ভীমের দর্শনবিশ্বে এ প্রশ্নের উত্তর নেই। ভীম, যুধিষ্ঠিরের প্রকৃতিসম্পন্ন নন। তিনি একান্তই ক্ষত্রিয় বুদ্ধির বা চর্যার লোক। সম্ভবত এ তাঁর পিতৃধারা হতেই লব্ধ। লোকাচারমতে তাঁর এই ধর্ম নান্বীক্ষিকীও নয়। যুধিষ্ঠিরের মানবধর্ম তার দার্শনিক বোধচর্চার ফল। ভীম ব্যবহারিক ধর্মে অনুগত এক ক্ষত্রিয়মাত্র। সে কদাচ তার চিন্তনজগতে মানুষের স্বাভাবিক দুঃখবোধাদি নিয়ে দার্শনিকভাবে ভাবিত নয়। ফলত শতপুত্র নিহত হলে সেই পুত্রদের পিতার হৃদয়সঞ্জাত বেদনা যে তাঁর শত দোষত্রুটি থাকা সত্ত্বেও স্বাভাবিক এমন বোধ ভীমের দার্শনিকতায় উপলব্ধ হয় না। সে এসব কিছুই একটা আত্যন্তিক বিভাগে বিভক্ত করে নিয়েছে যে, যেহেতু এই সব আচরণ আমাদের প্রতি অন্যায্য ছিল অতএব সংগত কারণেই এর প্রতিকূল ব্যবহার, সুযোগসাপেক্ষে অনুষ্ঠান করা আমাদের অধর্ম নয়। সেখানে ক্ষমা বা সহানুভূতি বলে কোনো সুমানবিক ব্যবহারের স্থান নেই। ভীমের চরিত্র নিতান্তই পবনধর্মী, পবন যেমন সূর্যের তেজ অনুযায়ী আচরণ করে ভীমও তদ্রূপ।

বরাবরই দেখেছি, অগ্রজ, দুর্যোধনাদির প্ররোচনায় ভীমকে বিনষ্ট করার বিষয়ে ইন্ধন জোগাতে কার্পণ্য করেননি। বালক ভীম তার অত্যধিক সুস্বাস্থ্য হেতু ভোজন বিষয়ে সর্বদাই অমিতাচারী ছিলেন। তাঁর এই দুর্বলতার সুযোগে মিষ্টান্নে বিষ মিশ্রিত করে ধার্তরাষ্ট্রগণ তাঁকে হত্যা করার কৌশল করলে সরল ভীম তা বুঝতেই পারেননি। অচেতন ভীমকে গঙ্গায় নিক্ষেপকালে কিছু নাগজাতীয় বিষবৈদ্যগণ তা দেখতে পেয়ে তাঁকে উদ্ধার করে। নাগগোষ্ঠীর এই সব মানুষেরা গঙ্গা কিংবা যমুনার দোয়াবের অরণ্য অঞ্চলের আদি গোষ্ঠী। সর্পবিদ্যাধর হিসাবে তাদের খ্যাতি ছিল। বিষক্রিয়া নিরাময়ের জন্য তাদের ভেষজ অমৃত রসায়ন প্রয়োগে তারা ভীমকে সুস্থ করে তুলেছিল। ভীমের চেতনাপ্রাপ্ত হতে অষ্টদিবস কাল সময় অতিবাহিত হয়েছিল। এই অষ্টদিবস সে যে নাগপ্রধানের আশ্রয়ে ছিল তিনি কুন্তীভোজের সঙ্গে আত্মীয়তাসূত্রে আবদ্ধ ছিলেন বলে ভীমকে দৌহিত্র স্নেহে শুশ্রূষা করে সুস্থ করে তোলেন। ভীম সুস্থ হলে তিনি তাকে বলেছিলেন, বৎস, হস্তিনাপুর প্রাসাদে তোমরা কিন্তু আর নিরাপদ নও। তোমার মাতা এবং ভ্রাতাদের বলবে যে দুর্যোধনাদির তোমাকে বিনষ্ট করার এমন প্রচেষ্টা নাগপ্রধান স্বয়ং অবলোকন করে তোমাকে উদ্ধার করেছেন। আর একথাও স্মরণ রাখবে যে দুর্যোধনাদির এই প্রচেষ্টার কথা যেন সাধারণ্যে রাষ্ট্র না হয়। সেক্ষেত্রে ভবিষ্যতে মহদ্ভয় উৎপন্ন হতে পারে কেননা তারা ক্ষমতাবান।

এসব তথ্য ভীমের নিকট হতে পরবর্তীকালে আমি জেনেছি। গঙ্গাতীরস্থ প্রমাণকোটি প্রস্থের উদকক্রীড়ন নামক আবাসটি অগ্রজ দুর্যোধনের সনির্বন্ধ অনুরোধেই রচনা করিয়েছিলেন। দুর্যোধন তখন ষোড়শ কি সপ্তদশ বর্ষীয়, ভীমও তদনুরূপ বয়স্ক। আমার মধ্যমাগ্রজ পাণ্ডু তাঁর নির্বেদকালে এই অঞ্চলেই অকাল বানপ্রস্থী হয়ে বসবাস করতেন। নাগপ্রধান সে সময়ে তাঁর এবং কুন্তী ইত্যাদির সহিত পরিচিত ছিলেন বলেই বোধহয়। একারণেই ভীম নাগাবাসে এই আনুকূল্য লাভে সমর্থ হয়েছিলেন। এই প্রথম পাণ্ডবদের প্রতি দুর্যোধন ইত্যাদির অসূয়া প্রকাশ। এই অসূয়া ক্রমশ বর্ধিত হতে হতে এক সময় কুরুক্ষেত্র হয়ে তার বলয় সম্পূর্ণ করে। এই প্রসঙ্গে নাগজাতি বিষয়ে কিছু আলোচনা আবশ্যক। নাগ এবং ধীবর কুল হস্তিনাপুরের রাজন্যদের স্বাভাবিক শত্রু। এই শত্রুতার কারণও অবশ্যই ভূমির স্বামিত্ব নিয়ে দ্বন্দ্ব। একথা ইতোপূর্বে আমি বিবৃত করেছি মহাজননী সত্যবতীর সঙ্গে মহারাজ শান্তনুর পরিণয় প্রসঙ্গে। নাগদের বিষয়ে তখন অবশ্য কিছু আলোকপাত হয়নি। যা খাণ্ডবদাহ প্রসঙ্গে আভাসিত হয়েছে। ধীবরদের মতো নাগেরাও স্বাভাবিক মৎস্যক্ষেত্র এবং শস্যক্ষেত্রের ভূমিজ ভোক্তা, তদনুরূপেই নাগেরা আরণ্যক অটবী অঞ্চলের স্বভূমক স্বত্বাধিকারী। হস্তিনাপুর নরেশদের স্বাভাবিক শত্রু। একথা বলছি এ কারণে যে ধীবররা যেমন গঙ্গা যমুনার দোয়াবের একসময় পুরুবংশীয় ক্ষত্রিয়গণ এই ভূমি গ্রাস করতে শুরু করেন। এই বংশেরই অন্যতম বীজপুরুষ কুরু কৃষিবিদ্যায় অসামান্য প্রাজ্ঞ ছিলেন এবং স্বমহিমায় কুরুজাঙ্গাল রচনা করে বর্তমানে নটি ‘কুরুক্ষেত্র’ নামে খ্যাত তা আবাদ করেন। তিনি এবং তার অনুচরবর্গ দীর্ঘকালীন কৃষিতপস্যায় এই ভূমিকে শস্যফলপ্রসবিনী করে এক অলৌকিক কীর্তির অধিকারী হন। এই সময় থেকেই ধীবর এবং নাগজাতির স্বার্থের সঙ্গে হস্তিনাপুর নরেশদের বিসংবাদ শুরু হয়। শুরু হয় পঞ্চাল ক্ষত্রিয়কুলের সঙ্গে ভূমির সীমানা নিয়ে বিরোধও। পাঞ্চালরাও এক ঋদ্ধ কৃষকবৃত্তির অনুসারী ভূমিলোভী ক্ষত্রিয়কুল। নাগ এবং ধীবরকুলজাত মনুষ্যেরা এই দোয়াব অঞ্চলের স্বাভাবিক অধিবাসী এবং অধিকর্তা। ভূমিলোভী এই সব ক্ষত্রিয়কুল যখন এখানে স্ব স্ব অধিকার প্রতিষ্ঠায় প্রয়াসী, তখন এই সব কুল যে তাদের স্বাভাবিক শত্রু হবে তাতে আর বিচিত্র কী? তথাপি এদের এই দ্বন্দ্ব বিরোধ একসময়ে সমন্বিত হয়ে স্থিত হয় যখন শান্তনু সত্যবতীর পাণিগ্রহণ করেন কিংবা নাগপ্রধানের সঙ্গে কুন্তীভোজের আত্মীয়তা সম্পর্ক ঘটে। কিন্তু এই আত্মীয়তাও আবার চিড় ধরে যখন এই উপকৃত পাণ্ডবরাই খাণ্ডবদাহ প্রকল্পনা গ্রহণ করে নাগদের উত্তেজিত করেন। এইভাবেই বৈরিতা বৃদ্ধি পায় এবং কুরুক্ষেত্র যুদ্ধ নামক মর্মান্তিক ঘটনার সংঘটন ঘটে। কুরুক্ষেত্র সংঘটন সে কারণেই এক ভূমিযুদ্ধ কিন্তু সেই ভূমি বিরোধ শুধুমাত্র কৌরব পাণ্ডবের নয়। কৌরব পাণ্ডবের পারিবারিক ভূমিবিরোধ অতিক্রম করে তা কৌরব (বৃহদর্থে, পঞ্চাল, সৃঞ্জয়, মৎস্য, যাদব তথা সমগ্র আর্যাবর্তীয় ভূস্বামী তথা ভূমিকামীদের)।

ধৃতরাষ্ট্র জানতেন ভীমকে বিষপ্রয়োগে হত্যার চেষ্টা হয়েছে। যেহেতু তিনি তখন কুলশীর্ষ তথা রাষ্ট্রশীর্ষ, তাঁর এই অন্যায় কর্মের প্রতিবিধান অবশ্যই কর্তব্য ছিল। দুর্যোধনাদির যতই দোষত্রুটি থাকুক না কেন মহারাজ ধৃতরাষ্ট্র যেহেতু রাষ্ট্রশীর্ষ, তাঁকে বা তাঁদেরকে উপেক্ষা করে বা তাঁদের অভিমত না নিয়ে তারা কোনো কর্মই করত না। বিষপ্রয়োগের বিষয়টি ধৃতরাষ্ট্রের গোচরে ছিল না এমন ধারণা ভুল। অতএব এ ক্ষেত্রে এই অন্যায় কর্মের নিরাকরণ প্রচেষ্টা তাঁর কর্তব্যকর্ম তো ছিলই। অত্যন্ত দুঃখের বিষয় তিনি তার কিছুই করেননি। কুন্তী তখন সদ্যবিধবা, রাজাবরোধে তাঁর কষ্ট কেই-বা শোনে। তথাপি একদা আমার সেই কদাচিৎ-দয়িতা আমাকে এক নিশীথ সাক্ষাতে এসে জানিয়েছিলেন, ক্ষত্তা, আমার পুত্রেরা বিপন্ন, তাঁদের রক্ষা করবেন না? আমি সব অবগত ছিলাম। বললাম, কল্যাণী আমার উপর ভরসা রাখো। তোমার কোনো চরম ক্ষতি হতে আমি অন্তত দেব না।

তার পরের সংঘটনই জতুগৃহ। মহারাজ ধৃতরাষ্ট্র এই চক্রান্তবিষয়ে অবহিত। এবারও কোনো উচ্চবাচ্য তিনি করলেন না। পাণ্ডবেরা দগ্ধীভূত হয়েছেন এই সংবাদ পাওয়ার পর জনপ্রদর্শনকারী এক তথাকথিত শোকাকুল পরিবেশে আহা, আহা ইত্যাকার শব্দচারণে কুন্তী এবং পাণ্ডবদের শ্রাদ্ধাদি সম্পন্ন করে নিশ্চিন্তে রাজত্বভোগে প্রয়াসী হলেন। এমতাবস্থায় ভীমের বর্তমান মানসিকতাকে দায়ী করা ব্যবহারিক দিক থেকে সম্ভব নয়। যুধিষ্ঠির সর্বজনের কল্যাণকামী গৃহস্থ ছিলেন। কিন্তু তার ভ্রাতৃগণ ক্ষমতা এবং রাজ্যকামী ক্ষত্রিয়। তাঁর ভ্রাতারা এবং পারিপার্শ্বিক ক্ষমতালোভী সমাজ তাঁকে কখনো কখনো সাধারণ কৃষক গৃহস্থের জগৎ থেকে রাজন-এর ক্ষমতার শিখরে উন্নত করার নিমিত্ত স্বধর্মচ্যুত করেছে বটে তথাপি সম্পূর্ণত ক্ষত্রিয় চরিত্রাশ্রয়ী করে গড়ে তুলতে পারেনি। যদি পারত তবে অশ্বমেধ-পরবর্তী যুধিষ্ঠির অন্তত একজন প্রকৃত চক্রবর্তী ক্ষত্রিয় সম্রাট হতেন। কিন্তু আমার প্রত্যাগমনের পরেও দেখেছি তিনি তা হননি। আমার বোধে এরকম একটা সন্দেহ স্থায়িত্বই পাচ্ছে যে যুধিষ্ঠির কদাপি একজন প্রকৃষ্ট রাজা হবার মতো মানসিক স্তরের অবেক্ষমান পুরুষ নন। যে গার্হস্থ্য প্রসাদে আমরা এ তাবৎ বহমান যুধিষ্ঠিরকে দেখেছি কুরুক্ষেত্রের মহাধ্বংসের ব্যাপক বিষণ্ণতা তাঁকে আর সে স্তরে রাখেনি। দেখছি যুধিষ্ঠির তাঁর চিরকালীন পোষিত গার্হস্থ্য জীবনের প্রতিও বর্তমানে বিগতস্পৃহ। তাঁর ধ্যানলোকে এখন একমাত্র জীবনও নয় মৃত্যুও নয় এমন এক অসম্ভাব্য অস্তিত্বের দার্শনিক কামনা বিরাজমান। জীব যদি না জন্মায়, তার দুঃখক্লেশাদি ভোগের সম্ভাবনা থাকে না। জন্মালে দুঃখসমুদায় তাকে অবশ্য পরিবেষ্টিত করবে। এমতাবস্থায় জন্ম এবং মৃত্যুর চক্রের বাইরে যদি কোনো স্থান থাকে সে স্থানই লভ্য। এমন একটি কাঙ্খায় সে এখন কাঙ্খী। কিন্তু হায়, দার্শনিক সত্য যদি কদাপি ব্যবহারিক বাসনায় স্ফূর্তি পেত, তবে কত অসম্ভবেরই না সুষ্ঠু সমন্বয় হত।

ভীম সর্বৈব এক সরলস্বভাব জীবধর্মী। সে কারণেই ব্যবহারিক জীবনে তাঁর এমন বলিষ্ঠতা। মহারাজ যুধিষ্ঠির ধৃতরাষ্ট্রের উপর রাজকোষের আনুপূর্ব ব্যবহারের অধিকার অর্পণ করেছেন। কারণ অর্থের স্বাধীন ব্যবহার, প্রাক্তন নানাবিধ অনর্থের প্রতিষেধক হতে পারে। অর্থের যথেচ্ছ ব্যবহার মনুষ্যকে এক ধরনের স্বস্তি প্রদান করে তথা মহৎ শোকাদি থেকেও বিযুক্ত রাখে এমন লোকবিশ্বাস। কোষাগারের ধনবিশ্লেষণে যদি কুরুরাজ কিছুমাত্র শান্তিলাভ করতে পারে কোহত্র দোষঃ এমন বাসনা প্রথম পার্থ যুধিষ্ঠিরের মতো মনুষ্যের থাকতেই পারে। কিন্তু ভীম কিনা তাবৎ অত্যাচারে অত্যাচারিত। তাই তাঁর প্রতিক্রিয়া ভিন্নরূপ। এতসব কাণ্ডের পর ধৃতরাষ্ট্র কেন অর্থ ব্যবহারের উপর কর্তৃত্ব করবেন? কেন তিনি বিনীত এক প্রায় ভিক্ষোপজীবী হিসাবে পাণ্ডব কর্তৃত্বাধীনে থাকবেন না। এরকম এক স্বাভাবিক পরিণামবোধ তার মধ্যে ক্রিয়াশীল হয়। দুই চরম বৈপরীত্যের মাঝামাঝি কোনো সত্তায় স্থিত নয়। হয় এরা আমার শত্রু এবং ত্যাজ্য অথবা বধ্য, নচেৎ এরা আমার মিত্র, অতএব আদরণীয় এবং প্রতিপাল্য। এই দ্বিমাত্রিক আচরণ ছাড়া ভীমের স্বভাবধর্মে অন্য কোনো বোধ নেই। ফলত ইদৃশ বিপর্যয়। ধৃতরাষ্ট্র, গান্ধারী তখন যে ক্লেশে আছেন সে ক্লেশ তাঁদের অর্জিত, তাঁরা তা ভোগ করতে বাধ্য। কিন্তু মাতা কুন্তী কেন স্বেচ্ছায় সেই ক্লেশের ভাগী হতে চান, অথবা যুধিষ্ঠির কেন ওই কূটচক্রী অন্ধরাজাকে সর্বক্ষমতায় ক্ষমতাসীন করবেন এবং তাঁর তাবৎ ইচ্ছার নিমিত্ত স্ব-স্বার্থ ত্যাগ করবেন, এই বিচার তাঁর বোধে বোধ্য হয় না। ফলত তিনি ধৃতরাষ্ট্রকে স্ব-সহচর দ্বারা অতিক্রম করতে প্রয়াসী হন। তাঁর বিশাল বাহুদ্বয় আস্ফালন করে বন্ধুজন সমাগমে ধৃতরাষ্ট্র এবং গান্ধারীর শ্রবণ সাপেক্ষেই সিংহনাদ সহকারে বলেন, এই বাহুদ্বয়ের শৌর্যেই আমি ওই অন্ধরাজার শতপুত্র বিনাশ করেছি। আর দেখো ওই অন্ধটা এখন আমাদের অর্জিত সম্পদ যথেচ্ছ দান করে তাঁর পুণ্য বৃদ্ধি করছে। এর চাইতে হাস্যকর ব্যবস্থা আর কী-বা হতে পারে।

অর্জুন, নকুল, সহদেব ইত্যাদির মন মানসিকতা এমন কর্কশ ছিল না। অর্জুন বিষয়ে বলতে গেলে বলা উচিত সে একজন আনুপূর্ব পেশাদার ক্ষত্রিয় যোদ্ধা। সে যখন যোদ্ধা তখন একজন চূড়ান্ত যোদ্ধার পেশা তার চরিত্রানুগ। সে যখন প্রেমিক তখন সে রমণীরঞ্জন এবং তা চূড়ান্তভাবেই। আবার সে যখন একজন পরিব্রাজক তখন তার সমগ্র পশ্চাৎ পশ্চাতেই থাকে। তখন চরৈবেতিই তাঁর মন্ত্র। তাঁর পেশাদারি মনন কখনোই তাঁকে কোনো নিবিষ্ট গার্হস্থ্যে বা স্থায়িত্বে আবদ্ধ করে না। যখন নিবাত কবচদের নিধনকালে উর্বশী তাঁর প্রেমকাঙ্খিণী হয় তখন তিনি লোকাচারের উপলক্ষে তাঁকে প্রত্যাহারের দৃঢ়তা অবলম্বন করেন। কিন্তু বিধবা উলুপী যখন তাঁর যৌন নিঃসঙ্গতা ব্যক্ত করে তাঁকে আত্মসমর্পণ করেন তখন তাঁকে সম্ভোগশীর্ষে উপনীত করতে তিনি তাঁর আচরিত ব্রহ্মচর্যব্রত ভঙ্গে কিছুমাত্র বিচলিত হন না। সুভদ্রা বা চিত্রাঙ্গদার ক্ষেত্রে তাঁর অনুরূপ মানসিকতা ক্রিয়াশীল। আবার জ্যেষ্ঠ ভ্রাতার সামান্যতম ব্যবহারিক বিচ্যুতিতে তিনি তাঁকে হত্যায় উদ্যোগী হন। এ সব কিছুই যেন এক পেশাদারি মনোবৃত্তির পরিচায়ক বলে আমার মনে হয়। সেখানে হৃদয়বৃত্তির প্রসারের কোনো স্ফুরণ আমি দেখি না। নকুল এবং সহদেবের যাপিত জীবনচর্যার যতটুকু খবর আমার জানা তাঁরাও অনেকাংশেই পেশাদার। সেখানে তারা কদাচিৎ স্ব স্ব ব্যবহারের অতিরিক্ত বিষয়ে বাগবিস্তারী। একমাত্র ভীমের আচরণেই কিছু স্বাভাবিক হার্দিক ব্যবহার তথাপি প্রত্যক্ষ করা যায়। সে হার্দিকতা হয়তো-বা অতিমাত্রায় প্রাকৃতগন্ধী কিন্তু তা হার্দিকতা তো বটেই। তিনি দ্রৌপদী বিষয়ে সাতিশয় স্পর্শকাতর, নিতান্ত সরল প্রেম তাঁর কিন্তু এই সরল প্রেমই বিপরীতক্রমে এক অবিশ্বাস্য কাঠিন্যে তাঁকে ক্রূর প্রতিশোধপরায়ণ করে তোলে।

যাজ্ঞসেনীর স্বভাব যে আমি সম্যক অনুধাবন করতে পারি এমন নয়। দ্রুপদ তাঁকে এবং তাঁর সহভ্রাতা ধৃষ্টদ্যুম্নকে যজ্ঞে লাভ করেছেন বলে কিংবদন্তি। এই যাজ্ঞসেন ধৃষ্টদ্যুম্ন এবং যাজ্ঞসেনী দ্রৌপদী, ভারতযুদ্ধ তথা সামূহিক বিপর্যয়ের কেন্দ্রবিন্দু। মহারাজ দ্রুপদ পাঞ্চাল-প্রধান। আগেই বলা হয়েছে, পাঞ্চাল এবং কৌরবদের বিরোধ অতি প্রাচীন। ‘আল’ শব্দটি ভূমির সীমানা নির্ধারক। কুরুজাঙ্গাল এবং পঞ্চআল যে সব ভূমির সীমানা নির্ধারণ করে অরণ্য আবাদকারী জনেদের মধ্যে সেই সীমানা নিয়ে বিরোধ দীর্ঘকালীন। ইতোমধ্যে আচার্য দ্রোণ তাঁর প্রাক্তন সখা দ্রুপদের দ্বারা নিগৃহীত হয়ে কৌরব সহায়তায় তাঁকে পালটা নিগ্রহ করলে সে বিরোধ আরও ব্যাপ্তি পায়। দ্রুপদের অতঃপরের প্রচেষ্টাই ছিল আচার্য দ্রোণ এবং তাঁর ভর্তাদের বিনাশ। তাঁর বীর্যোৎপন্ন সন্তানগণ সে কার্যে সক্ষম হবে না জেনেই তিনি পুত্র এবং কন্যার বিষয়ে যত্নবান হয়েছিলেন। পাঞ্চাল দ্রুপদ বিবিধ যজ্ঞকর্মে নিষ্ঠাবান হয়ে যজ্ঞসেন উপাধি লাভ করেন। অতএব নানাবিধ দান যজ্ঞ অনুষ্ঠান করে তিনি এই পুত্র এবং পুত্রী লাভ করেন।

ধৃষ্টদ্যুম্ন বাল্যকাল থেকেই আচার্য দ্রোণের নাশকারী হিসাবে দ্রুপদ কর্তৃক সুচারু প্রকল্পে প্রশিক্ষিত হন। যেহেতু তার পরিসৃজনে এই অভীষ্টতা পূর্ব শর্ত ছিল সে কারণে ধৃষ্টদ্যুম্নের চরিত্রে ক্ষত্রোজনোচিত শিষ্টাচার, রণাচার অথবা নৈতিকতা কদাপি দৃষ্ট হল না। সে যেন যন্ত্রবৎ আবির্ভূত হয়ে নির্ধারিত কর্মান্তে বিলীন হয়ে গেল। তাঁর মধ্যে মনুষ্যজনোচিত কোনো আচরণই আমরা পেলাম না।

যাজ্ঞসেনীর ক্ষেত্রে বিষয়টি কিন্তু তা নয়। তিনিও যজ্ঞসম্ভবা। কিন্তু তিনি প্রেমে, কল্যাণে রূপে, গরিমায়, সমাদরে, লাঞ্ছনায়, কিংবা ক্ষমা এবং প্রতিহিংসায় এক অনির্বচনীয় মানবী। তাঁর মধ্যে যাবতীয় মানবিক দোষ, গুণ, মহত্ত্ব বা যাবতীয় মনুষ্যজনোচিত ব্যবহার লভ্য যা যাজ্ঞসেন ধৃষ্টদ্যুম্নের মধ্যে লভ্য নয়। কিন্তু যে কথা বলছিলাম যে তাঁদের সৃষ্টি এবং উপস্থাপনার পশ্চাতে এক অসম্ভব ক্রূর কল্পনা তথা উদ্দেশ্য কার্যকর ছিল। দ্রোণের নিহত হওয়া এবং অশ্বত্থামার শ্রীহীনতাপ্রাপ্তি তার প্রমাণ।

যুধিষ্ঠিরের গৃহে গিয়ে আমার এমত কোনো আবেশ হয়নি যে যাজ্ঞসেনী এই বিপুল ধ্বংসে সামান্যতমও স্পর্শিতা। হ্যাঁ, তাঁর সন্ততিদের ধ্বংসে তিনি অবশ্য বিচলিতা, কিন্তু ব্যাপক ধ্বংসের শোক তাঁকে যে আদৌ বিমর্ষ করেছে এমন আমার বোধ হয়নি। এই অসামান্যা রমণীর চরিত্রে এমন প্রাকৃতভাব আমাকে বিমর্ষ করে।

এরকমই এক পরিস্থিতিতে আমি যুধিষ্ঠিরকে অনুজ্ঞা করলাম, সে যেন একটি নির্ণায়ক সভার আয়োজন করে। এই নির্ণায়কতা যতটা সাধারণ প্রকৃতিপুঞ্জের স্বার্থে ততটা অবশ্যই এই ক্ষমতাকামুকদের প্রয়োজনে নয়। কিন্তু সে বিষয়ে আমি সবিশেষ বিস্তারিত হলাম না। কারণ একমাত্র যুধিষ্ঠির ব্যতিরেকে ক্ষমতাকামুক নয় এমন একজন চরিত্রও আমার গোচরে ছিল না। অতএব এ বিষয়ে বিস্তারিত হবার বিড়ম্বনা অনেক। যুধিষ্ঠির বলল, হে তাত নিশ্চয়, আপনার আকাঙ্খাই পূর্ণ হোক। আপনি আপনার প্রস্তাবিত সভার আয়োজন করুন।

প্রাচীন কুরু মহাসভা প্রাঙ্গণে সভার আবাহন হয়েছে। আর্যাবর্তীয় সমগ্র নরেশকুল এই মহাসভায় অংশগ্রহণের জন্য আমন্ত্রিত হয়েছেন। এটি কোনো যজ্ঞ সম্মেলন নয়। অতএব, রাজসূয়কালীন মালিন্য তথা অশিষ্টাচারের ভাবনা এখানে নেই। নেই অশ্বমেধকালীন প্রদর্শনীমূলক অভিচার, যাতে মনে হতে পারে একজন ক্ষমতাকামুক তার একরাটত্ব প্রতিষ্ঠাকল্পে এই আবাহনের আয়োজন করেছেন। এ নিতান্ত এক নূতন ব্যবস্থাপনার নিমিত্ত এক ব্যাকুল প্রকল্পনা। যেন বিগত সেই মহাধ্বংসের পরে অবশিষ্ট মনুষ্য খানিক শান্তির আশ্বাস পায়, শান্তিতে খানিকক্ষণ অন্তত বিরাম লাভ করে।

এই সভাগৃহ অতি প্রাচীন এবং নানা স্মৃতিবিজড়িত। এখানেই একদা সত্যবতী পিতা দাসরাজ তাঁর কন্যার বিবাহ নির্ণয়কল্পে এক মহাশর্ত আরোপ করে সভার মণিকুট্টিম থেকে স্তম্ভাদি পর্যন্ত প্রকম্পিত করেছিলেন। এই সেই সভাগৃহ যেখানে ধার্তরাষ্ট্রগণ অক্ষক্রীড়াচ্ছলে পাণ্ডবগণ এবং তদীয় পত্নী যাজ্ঞসেনীকে অশেষ লাঞ্ছনায় নির্যাতিত করে এক ভিত্তিভূমির দৃঢ়তা শিথিল করেছিল। এখানেই অচ্যুতকৃষ্ণ বাসুদেব শান্তিকামী দূত হিসাবে উপস্থিত হয়ে তাঁর জলদমন্দ্র ভাষণে কুরুকুলকে প্রজ্ঞালোকিত করতে প্রয়াসী হয়ে প্রায় বন্দি হতে চলেছিলেন। যুদ্ধকালীন পরিবস্থায় এই সভাগৃহের অভ্যন্তরেই বিভিন্ন ষড়যন্ত্রমূলক সম্মিলন অনুষ্ঠিত হয়েছে। কিন্তু বিগত সমুদয় সভার থেকে আজিকার এই সভা ভিন্ন। ভিন্ন এ কারণে যে, এই সভায় উপস্থিত নৃপতিবৃন্দ সকলেই বিগত কুরুক্ষেত্র যুদ্ধে নিহত বীরবৃন্দের উত্তরাধিকারী। যাঁরা পাণ্ডব প্রাধান্য বিষয়ে কেউই কোনো প্রকার বিতণ্ডা উপস্থাপিত করার ক্ষমতাধারী নন। সকলেই তাঁদের স্বামিত্ব স্বীকার করে নিয়েছেন। কোনো শিশুপাল এখন অকস্মাৎ উত্থিত হয়ে বিড়ম্বনা সৃষ্টি করবেন না যে এই সভায় পুরুষোত্তমকল্পে অমুককে প্রাধান্য দিয়ে তমুককে অসম্মানিত করা হয়েছে। এখানে যাঁরা আজ উপস্থিত হয়েছেন তাঁদের একটিই আকাঙ্খা “সর্বে লোকা সুখিনো ভবন্তু”।

রাজসূয় যজ্ঞকালীন যাবতীয় ঘটনা এবং ঘটনা বিপর্যয়ের সাক্ষী আমি স্বয়ং। অশ্বমেধ যজ্ঞকালে আমি অনুপস্থিত ছিলাম। ফলত, তৎকালীন সংবাদাদি সঞ্জয় এবং গূঢ় পুরুষদের নিকট প্রাপ্ত হয়েছি। রাজসূয় যজ্ঞ বিষয়টি বস্তুত আমার অভীপ্সা সম্মত ছিল না। কারণ রাজসূয় যজ্ঞে অভিলাষী ব্যক্তির আকাঙ্খাই হচ্ছে এই সংবাদ ঘোষণা যে, দেখো আমি চক্রবর্তী, আমি মহৎ চতুর্বলাধিকারী অজেয় একরাট। আমার বশ্যতা স্বীকার করো, আমাকে প্রভু হিসাবে মান্যতা করো। যুধিষ্ঠিরের স্বধর্মও এই যজ্ঞের অনুকূলে ছিল না। কিন্তু তাকে এই যজ্ঞে ব্রতী হতে হল শুধুমাত্র একটি কারণে। সে কারণটি হচ্ছে অচ্যুতকৃষ্ণের পুরুষোত্তমত্ব তথা বাসুদেবত্ব প্রতিষ্ঠার সহায়তা। শঙ্খদত্ত যে আমায় গান্ধারীর কৃষ্ণ তিরস্কার বিষয়ে সবিস্তার বিবরণ দিয়েছিলেন তার উল্লেখে আমি এ বিষয়ের আভাস ইতোপূর্বে দিয়েছি। প্রসঙ্গত, আরও বলি, সে সময়ে আর্যাবর্তীয় রাজন্য বা ক্ষত্রিয় শাসকসমাজে এই পদপ্রার্থী আরও অনেকেই ছিলেন। পৌণ্ড্রক বাসুদেব, শিশুপাল, জরাসন্ধ, রুক্মী, শাল্ব ইত্যাকার বহু ব্যক্তির নামই উল্লেখ করা যেতে পারে। তাঁরা সবাই কৃষ্ণের হাতে অথবা তাঁর চক্রান্তে নিহত হয়েছেন। বস্তুত, নিরপেক্ষ বিচারে এইসব পুরুষের এমন কোনো পাপাচার উল্লেখ্য নয় যে ধরনের পাপাচারে ধর্মাত্মা বা সাধুজন পরিত্রাণকারী তথা তাদের সহযোগীরা দোষী নন। শিশুপাল রাজসূয় যজ্ঞকালে যে ভাবে নিহত হলেন তাকে “অকস্মাৎ আক্রমণে হত্যা” বলে অভিহিত করা ছাড়া অন্য কোনো অভিধায় অভিহিত বাস্তবসম্মতভাবে করা যায় না। এ কথা সত্য যে সভাস্থলে শিশুপাল ব্যাপক ধৃষ্টতা সহকারে কৃষ্ণনিন্দা করেছিলেন। শিশুপাল, অচ্যুতের পিতৃস্বসাপুত্র। আত্মীয়। ঈদৃশ আত্মীয়তার ক্ষেত্রে বিষয়াদির সম্পর্ক থাকলে নানাবিধ তিক্ততার সঞ্চার সংসারে যে ঘটে তা কিছু অভিনব নয়। সে ক্ষেত্রে তাঁকে কৃত্রিম শত্রু বলা চলে। বহুদিনের নানাবিধ ক্ষোভ বোধকরি শিশুপালের মধ্যে সঞ্চিত ছিল এবং এক ব্যাপক প্রকাশস্থল প্রাপ্ত হয়ে সে তার বিস্ফোরণ ঘটায়। তার ঈদৃশ আচরণও প্রশংসনীয় কর্ম নয়। কিন্তু সে কারণে অকস্মাৎ আক্রমণে হত্যা! বিতর্কের উত্তরে বিতর্ক কি উত্থাপিত হতে পারত না? যজ্ঞস্থলে উপস্থিত রাজন্যবর্গ কি প্রচলিত আন্বিক্ষীকি বিষয়ে সকলেই মূঢ় ছিলেন? শিশুপাল যজ্ঞস্থলে কিছু বিতর্কের উপস্থাপনা করেছিলেন। তা নিতান্তই তার্কিকভাবে প্রতিপন্ন বা অপ্রতিপন্ন হবার অপেক্ষা রাখে। সেখানে অকস্মাৎ ক্রুদ্ধ হয়ে হত্যা করার বিষয়টি কীভাবে ধর্মরক্ষার্থে অবশ্যকর্তব্য হয় তা আমার বোধগম্য হয়নি। আমি পুনরায় বলছি, অচ্যুতের প্রতি আমার অসামান্য অনুরাগ এবং শ্রদ্ধা থাকা সত্ত্বেও তাঁর সর্বকর্ম আমি অনুমোদন করতে পারি না বিশেষত তাঁর মতো সুতার্কিক প্রবক্তা এবং দর্শনাদি বিষয়ে প্রাজ্ঞ পুরুষ যখন অনাবশ্যক রক্তপাত এবং অকারণ বলপ্রয়োগের মতো স্থূল ক্ষত্রপন্থা অবলম্বন করেন। সকলের স্বধর্ম বিষয়ে আমি অবহিত, শুধুমাত্র কেশবের যে কীদৃশি স্বধর্ম তাই আমার বোধগম্য নয় এখনও। আর এও এক বিস্ময় যে মহাত্মা ভীষ্ম এবং আমার প্রজনক পিতা মহর্ষি বাদরায়ণি ব্যাস পর্যন্ত তাঁকে পুরুষোত্তম বাসুদেব বলেই সার্বিক মান্যতা প্রদান করেছেন। রাজসূয়কালে এই পুরুষোত্তমের প্রতিষ্ঠা এমন এক অভিচারে নির্ধারিত হল যা আর্যাবর্তীয় রাজন্যকুলের অধিকাংশ ব্যক্তিই সমর্থন করতে পারেননি। প্রকৃতপক্ষে এই দ্বন্দ্ব শুরু হয়েছিল অচ্যুত তথা তার স্বজনগণের মথুরা বাসকালীন সময়ে এবং মহারাজা কংসের হত্যাকাণ্ডের পর। যদু, কুকুর, অন্ধ, ভোজ, সাত্ত্বত, বৃষ্ণি, কুরু, সৃঞ্জয়, মৎস্য, যবন, ম্লেচ্ছ, এবং অন্যান্য নৃবংশ তথা বিভিন্ন আটবিক গোষ্ঠীর পারস্পরিক দ্বন্দ্ব নিরাময়ের জন্য একজন পুরুষোত্তম বাসুদেবের প্রয়োজন ছিল। আর্যাবর্তীয় প্রাচীখণ্ডে পৌণ্ড্রক বাসুদেব যিনি প্রাগজ্যোতিষপুরের একরাট, তিনি ছিলেন প্রবল এক প্রতিদ্বন্দ্বী এই সম্মানের জন্য। চেদিরাজ শিশুপাল, মগধ নরেশ জরাসন্ধ প্রমুখের কেউই এবিষয়ে নিরুৎসাহী বা উদাসীন ছিলেন না। কংস এই পক্ষেরই একজন রাজা বিধায়, তাঁর পতনে এঁদের ক্রোধ বর্ধিত হয়েছিল। এইসব রাজন্যগণের মধ্যে পারস্পরিক আত্মীয়তার সম্পর্কও ছিল। কিন্তু আত্মীয়তা সম্পর্ক এক, আর ক্ষমতা বিস্তারের জন্য নিষ্ঠুরতা অবলম্বন অন্য। ক্ষমতা এমন এক রক্তস্বাদ, যার কোনো বিকল্প প্রতিস্বাদ নেই। বরং এক্ষেত্রে এমনই দেখা যায় যে ঋদ্ধিকামী আত্মীয়গণ একে অন্যের প্রতিস্পর্ধী এবং একে অন্যের চূড়ান্ত ধ্বংসকামী।

একারণে আর্যাবর্তীয় ভারতখণ্ডের বিভিন্ন রাজ্যের মধ্যে দুটি পরস্পর বিরোধী গোষ্ঠী বহুকালাবধি এই পুরুষোত্তম বাসুদেব পদাভিলাষী ছিল এবং তাদের সংঘর্ষও বহুকালাবধি প্রবাহিত ছিল। প্রথম ব্যাপক বিরোধের সূত্রপাত হয় কংস কর্তৃক উগ্রসেনকে রাজপদ থেকে উৎসৃজনের প্রাক্কালে। এই সংঘটনের কিছু পশ্চাৎ কথা আছে।

যাদবকুল পশুপালনকারী রূপেই প্রথমত খ্যাত। ক্রমশ পশুপালনাদি কর্ম তাদের কৃষিধর্মে উত্তীর্ণ করে। ফলত, গোষ্ঠীবিভাগ অবশ্যম্ভাবী হয়। যাঁরা শুধুমাত্র পশুপালনকেই জীবিকা হিসাবে নির্ধারিত করে নেন তাঁরা কৃষিজীবী যাদবদের সঙ্গে একপ্রকার দ্বন্দ্ব অবধার্য করে তোলেন এবং তাঁদেরকে স্বধর্মচ্যুত মনে করতে থাকেন। আবার কৃষিকর্মে অনুরাগীরা অধিকতর আর্থিক ক্ষমতাক্রমে ক্রমশ রাজপদাসীন হতে থাকেন এবং প্রাক্তন পন্থাকে হীন মনে করে তাঁদের উন্নত আর্থিক ক্রমকে আভিজাত্যমণ্ডিত করতে প্রয়াসী হন।* এভাবেই কৃষিবল থেকে ক্ষত্রিয় রাজন্য বৃত্তির উদ্ভব হয়। কংস পশুপালনকারী গোষ্ঠীর বিরুদ্ধ পন্থায় যখন ঋদ্ধিযুক্ত হয়ে গোষ্ঠীদ্বন্দ্বে জয়লাভ করেন তখন প্রাচীন ক্ষমতাধারীরা বেশ কিছুকাল ক্ষীণবীর্যতাবশত তাঁর সব স্বেচ্ছাচার মেনে নেন। কিন্তু একসময় তাঁরাই আবার কালের কূটকৌশল সম্বল করে জয়ী হয়ে ক্ষমতা কুক্ষিগত করেন। এই রকমই এক জটিল উত্থানপতনজনিত কারণে যাদবকুল একসময় কৃষি এবং গোচারণ বা পশুপালন জাতীয় আর্থকর্মের সমন্বয় সাধন করতে সক্ষম হয়। তথাপি কুলভাগও থাকে এবং কুলবিরোধের বীজসমূহও ক্রমান্বয়ী হয়ে ভবিষ্যতের এক মহা ধ্বংসের সম্ভাবনার কারণরাশিকে পুঞ্জীভূত করে। একসময়, এইসব কারণ এক মহাবিস্ফোরণে প্রকৃতিপুঞ্জ তথা প্রাকৃতিক বিশ্বকে আলোড়িত করে এবং তার প্রাক্তনতা পরিত্যাগ করে নতুন এক সত্তায় জন্মলাভ করে। ইতোপূর্বে কুলভাগ জাতিত্বের বিন্যাসে হলধরী পশুচারী বিভাগ একান্তভাবে বিভক্ত ছিল না। হলধর রাম এবং পশুচারী কৃষ্ণ পরস্পরকে বিভক্ত করার কথা ভাবেননি। কিন্তু একসময় এই বিভাজন যাদবসমাজে এক ব্যাপক সংঘর্ষের বাতাবরণ সৃষ্টি করে। বস্তুত কংস এবং হলধররাম একই বর্গের বলে আমার বোধ হয়। এই হল যাদবকুলের ইতিহাস। কুরুকুল বিষয়ে এর আগে যথেষ্ট বলা হয়েছে। অধিক বলা নিষ্প্রয়োজন। তবে কোনো কুল বা গোষ্ঠীই আনুপূর্ব যে ধ্বংস হয়ে নিঃশেষ হয়ে যায় তা নয়। কুরু, যদু, মৎস্য, সৃঞ্জয়, পঞ্চাল ইত্যাকার তাবৎ কুলসমূহ যে নিঃশেষে ধ্বংসপ্রাপ্ত হয়ে কোনো চিহ্ন মাত্র রাখেনি এমন নয়। তাঁদের কোনো-না-কোনো শিকড় অদ্যাবধি আছে এবং ব্যাপক গণস্রোতে অবলুপ্ত না হওয়া পর্যন্ত তাঁদের বিশিষ্টতাও থাকবে।

__________________________

* ক্ষত্রিয় শব্দটির উদ্ভব ক্ষেত্র থেকে। কৃষকের ক্রমবিকাশে একসময় রাজন এর আবির্ভাব। রাজনেরা ক্ষত্রিয় জাতি। সুতরাং ক্ষত্রিয়রা মূলত কৃষক। ক্ষেত্র রক্ষার স্বার্থেই একসময় তারা যোদ্ধৃ হিসাবে বিকাশ লাভ করে দ্বিতীয় প্রধান বর্ণের মর্যাদা লাভ করে-লেখক।

রাজসূয় যজ্ঞ না ঘটলে কুরুক্ষেত্ররূপ প্লবতার উদ্ভব হত বলে আমার মনে হয় না। বিভাজিত রাজ্য নিয়ে কুরু এবং পাণ্ডব উভয়পক্ষই সাময়িক শান্তিতেই ছিল। ওই সময়ে ওই রাজ্য বিভাজনে অসুখী অতৃপ্ত দুর্যোধনও কোনো বিশেষ বৈরিতা উৎপন্ন করেননি। খাণ্ডবদাহ সম্পন্ন হলে পাণ্ডবগণ অসম্ভব ঋদ্ধিশালী হন। যাদব এবং পাণ্ডবগণের যৌথ প্রচেষ্টায় খাণ্ডবের অরণ্যভূমির আবাদ অবশ্যই অনেক সুচারুরূপে সম্পন্ন হতে পারত। আটবিকগণের ব্যাপক নিধনের প্রয়োজন এক্ষেত্রে ক্ষমতা প্রদর্শন ছাড়া আর কিছুই নয়। ওই ঘটনায় প্রকৃতি এবং প্রকৃতিপুঞ্জের মধ্যে এক বিসদৃশ প্রাকৃতিক তথা মানব সামাজিক ধর্মহীনতার সৃষ্টি হয়। এই প্রকারে লব্ধ ক্ষমতা স্বাভাবিক কারণেই অধিকতর ক্ষমতা-লোভে পাণ্ডবদের উৎসাহিত করলে ব্রাহ্মণগণ এবং অচ্যুত স্বয়ং যুধিষ্ঠিরকে একরাট বা সম্রাট হিসাবে প্রতিষ্ঠিত করতে প্রয়াসী হন। একদিকে অচ্যুতের বাসুদেবত্ব লাভ অপরদিকে যুধিষ্ঠিরকে চক্রবর্তী সম্রাটরূপে প্রতিষ্ঠা দেওয়ার উদ্দেশ্য, অতএব রাজসূয়ের আয়োজন করা হল। রাজসূয় যজ্ঞারম্ভেই যে ব্যাপক দ্বন্দ্ব প্রকাশলাভ করল তা এই প্রাধান্য প্রতিষ্ঠার সূত্র ধরেই ঘটেছিল। কৃষ্ণকে পুরুষোত্তম বাসুদেব কল্পে অর্ঘ্যদান করা সঙ্গত কি অসঙ্গত সে প্রশ্ন অবান্তর। কিন্তু যে ভূমিকা অবলম্বন করে কৃষ্ণবাসুদেবকে অর্ঘ্য অর্পণ করা হল আমি মনে করি সেখানে কিছু প্রথাগত বিচ্যুতি ঘটেছিল। গোপালক এবং হলধারী যাদববৃন্দ যথেষ্ট ক্ষত্রিয় কিনা এবিচার প্রাচীন ক্ষত্রিয় কুলোদ্ভবদের দীর্ঘকালব্যাপী ছিল। এ সময় শাসনক্ষমতার অধিকারী তাবৎ নৃকুল নিজেদেরকে ক্ষত্রিয় বলে প্রতিষ্ঠা করতে আগ্রহী ছিল। আমি অতি গভীর অভিনিবেশে অবলোকন করেছি যে ব্রাহ্মণ্য সহায়তা গ্রহণ করে প্রভূত অনার্য জাতির শাসককুল ক্ষত্রিয় হিসাবে প্রতিষ্ঠা পাচ্ছে। অসুর গোষ্ঠীর মানুষেরাও সঙ্করতা প্রাপ্ত হয়ে মাতৃ বা পিতৃ কুলের ধারা ধরে ক্ষত্রিয় হিসাবে প্রতিষ্ঠা লাভে প্রয়াসী হচ্ছে এবং প্রাচীন ক্ষত্রিয় বংশজদের স্বাভাবিক শত্রু হিসাবে চিহ্নিত করছে। একারণেই পুরুষোত্তমত্বের বা বাসুদেবত্বের পদাধিকার সাতিশয় প্রয়োজনীয় তথা আকর্ষণীয় হয়ে উঠেছে।

যুধিষ্ঠির প্রথাসম্মতভাবেই ভীষ্মকে জিজ্ঞেস করেছিলেন, পিতামহ, আপনি উপস্থিতজনেদের মধ্যে এমন একজনের নাম উল্লেখ করুন যিনি সর্বতোভাবে অর্ঘ্যদানের যোগ্য। এ কথা শাস্ত্রসম্মত যে অর্ঘ্যদানের যোগ্য ব্যক্তির নির্বাচন হয় গুরু, পুরোহিত, সম্বন্ধী, স্নাতক, সুহৃৎ এবং রাজা এই ছয় প্রকার মনুষ্যের মধ্যে। এঁদের প্রত্যেককেই অর্ঘ্য দেওয়া যেতে পারে। অথবা এদের মধ্যে থেকে কাউকে বিশেষভাবে নির্বাচনও করা যেতে পারে। ভীষ্ম তার বিচারে অচ্যুতকেশবকে শ্রেষ্ঠ মনে করে তাঁকেই অর্ঘ্য দান করতে অনুজ্ঞা করলে চেদিরাজ শিশুপাল এই প্রস্তাব অন্যায্য বোধ করলেন। তাঁর প্রারম্ভিক ভাষণে তিনি এ সম্পর্কে যে বিতর্কের উপস্থাপনা করেন তা যে প্রচলিত ন্যায়াশ্রয়ী নয় একথা আমি বলতে পারি না। তাঁর বক্তব্যে যথেষ্ট সারবত্তা ছিল। ভীষ্ম, অচ্যুতকে পুরুষোত্তম বলে গ্রহণ করেছেন বলেই যে তিনি সাধারণ্যে পুরুষোত্তম হবেন এমন কোনো শর্ত নেই। কেননা অচ্যুতবিরোধী রাজকুলের উপস্থিতি সেখানে বড়ো সামান্য ছিল না। চেদিরাজের বিতর্ক সেক্ষেত্রে একটি সঙ্গত বিতর্কই। তর্কের মাধ্যমে তাঁকে যে উত্তর প্রদান করা প্রথাসম্মত, তাঁর মুণ্ডচ্ছেদ করে সে উত্তর দেওয়া শোভনও ছিল না, সঙ্গতও ছিল না। স্বয়ং ভীষ্ম এবং সহদেব এই বিরোধিতায় অসম্ভব ক্রুদ্ধ হয়ে আমন্ত্রিত তথা কৃষ্ণবিরোধী রাজন্যদের মস্তকে পদস্থাপনের কথা ঘোষণা করলে সভাস্থলেই এক ব্যাপক যুদ্ধের সূচনা হয়। কোনো সভাস্থলে আমন্ত্রিত ব্যক্তিবর্গের উপস্থাপিত কোনো বিরোধী বক্তব্যের প্রত্যুত্তরে কারও মস্তকে পদস্থাপন করার প্রতিজ্ঞা অবশ্যই শিষ্টাচারসম্মত নয়। ফলত তর্ক এক স্পর্ধায় পৌঁছোয় এবং তারই অব্যবহিত ফল শিশুপালের মুণ্ডচ্ছেদ। ঘটনাটি এতই কুৎসিত এবং বীভৎস হয়েছিল যে উপস্থিত তাবৎ আমন্ত্রিত ব্যক্তিবর্গ সম্প্রদায় নির্বিশেষে বিস্ময়ে হতবাক হয়ে গিয়েছিল। এই ঘটনাকে স্বেচ্ছাচার ছাড়া আর কী-বা বলা যেতে পারে? এমন ইতিবৃত্তাচার আমার অভিজ্ঞতায় নেই। এ এক নতুন অভিজ্ঞা এবং অবশ্যই হৃদয়বিদারক। সর্বোপরি দুঃখের হেতু এই যে স্বয়ং অচ্যুত ঈদৃশ হত্যার নায়ক এবং এ কর্মে যদি তাঁর অচ্যুতত্ব মসীলিপ্ত না হয় তবে বর্বরতাকেই কি আমরা স্বাগত করব না?

বস্তুত এরকম বিচার আমি আজকের পরিপ্রেক্ষিতেই করছি। গান্ধারীর অন্বীক্ষা আমাকে ভাবিত করেছে বলেই এই সব বিচার আজ আমার পক্ষে করা সম্ভব হচ্ছে, এ কথা সত্য। কিন্তু এখন বিষয়টি বীভৎস তথা রুচিবিরুদ্ধ মনে হলেও এরকম ভেবেছিলাম যে মহৎ কিছু স্থাপনা করতে গেলে ঈদৃশ ঘটনা ঘটা স্বাভাবিক। এখন বুঝি এই ঘটনাই কুরুক্ষেত্রের নির্মমতম সংঘটনের পূর্বশর্ত ছিল।

এরকমই এক পরিমণ্ডলে প্রাচীন কুরুসভাপ্রাঙ্গণে এই মহাসভার আয়োজন হয়েছে। এই সভার নির্ণয়ক্রম যুদ্ধোত্তর প্রকৃতিপুঞ্জের শাসনসংরক্ষণজনিত কর্মভার বিন্যাস। আমি যেহেতু দীর্ঘকাল রাজধানীতে অনুপস্থিত ছিলাম এবং শ্রীমান সঞ্জয় তৎকালে যাবতীয় আরব্ধ কর্ম পরিচালিত করেছেন এ কারণে তাঁকেই অনুজ্ঞা করলাম সভার প্রারম্ভিক ভাষণ প্রদান করতে। সভা সঞ্চালনের দায়িত্ব নিজের উপরেই রাখলাম। প্রসঙ্গত বলা প্রয়োজন যে রাজন্যগণ যতই ক্ষমতাশালী বা স্বৈরতন্ত্রী হোন মহাসভার কার্যনির্বাহকালীন সময়ে তাঁদের প্রাধান্য বিশেষ কিছুই থাকে না। তখন সচিবগণই প্রধান। এ বিধান সংহিতাকারক ঋষিগণ প্রাচীনকাল থেকেই প্রচলিত করেছেন। নচেৎ, প্রকৃতিপুঞ্জ মাৎস্যন্যায়ী স্বভাবে দুষ্ট হয়ে রাজন্যশাসনের বিলুপ্তি ঘটাতে পারে। এই কৃত্য এমন এক প্রয়োজনীয় ঘটনা যাকে উপেক্ষা করলে সমূহ সমাজশৃঙ্খলা লণ্ডভণ্ড হয়ে যায়।

সঞ্জয় বললেন, সমবেত রাজন্য, সামন্ত, বুধ, সম্বন্ধি, ঋষিগণ, মন্ত্রীগণ, লোকশিক্ষক বিভিন্নাচারী দার্শনিকগণ এবং উপস্থিত আপামর প্রকৃতিপুঞ্জ, আপনারা সম্প্রদায় নির্বিশেষে আমার প্রণাম গ্রহণ করুন। আপনারা জানেন আমি গবলগণ পুত্র সঞ্জয়, মহারাজ ধৃতরাষ্ট্রের সারথি এবং সংবাদবাহক। আমি দীর্ঘকাল এই রাজপরিবারের তথা কুরু রাজ্যের প্রকৃতিপুঞ্জের সেবায় নিজেকে নিযুক্ত রেখে যথাধর্ম কর্তব্য পালন করেছি। বর্তমানে এই মহাধ্বংস যখন কালবিপর্যয়ে সংঘটিত হয়েছে তখনও আমার কর্তব্যকর্ম পরিত্যাগ করিনি। মহাশয়গণ, আমি অকৃতদার অতএব নিজ সামান্য গ্রাসাচ্ছাদন এবং বাসস্থান ব্যতিরেকে অধিক অর্থোপার্জনের কাঙ্খা বা প্রয়োজন কদাপি অনুভব করিনি। সে কারণে আমি প্রকৃতিপুঞ্জ এবং এই রাজপরিবারের সেবা ব্যতীত অন্য কোনো স্বার্থে আবদ্ধও হইনি। আমার এই বচনসমূহ অনুগ্রহ করে আপনারা আত্মশ্লাঘা হিসেবে গণ্য করবেন না। এর সত্যতা আপনাদের অজ্ঞাত থাকার কথা নয়।

আমি এই অন্ধরাজার সারথ্য এবং সংবাদমন্ত্রকতা সম্পাদনকালে কখনোই তাঁর চাটুকারিতা করিনি। যদ্যপি তাঁর আন্তরিক খেদ আমার জ্ঞানগোচর ছিল এবং তন্নিমিত্ত আমি সহানুভূতিপরায়ণও ছিলাম তথাচ, তাঁর আত্যন্তিক ক্ষমতাকামুকতা এবং তজ্জনিত অসদাচরণবিষয়ে আমি কদাপি মৌনতা অবলম্বন করিনি। আমি তাঁকে তাঁর যে কোনো অন্যায্য আচরণ বিষয়ে বিলক্ষণ সমালোচনা করেছি। সভায় উপস্থিত মহাত্মা বিদুর অবগত আছেন যে যুদ্ধোদ্যোগকালে আমি স্বেচ্ছায় উপপ্লব্য নগরে গমন করে পাণ্ডবগণের সঙ্গে সন্ধিবিষয়ে বার্তালাপ করেছিলাম। একথা আমার অবশ্যই বলা বাঞ্ছনীয় যে সে স্থান থেকে প্রত্যাগমন করে প্রথমে আমি এই অন্ধ রাজনকে মূল সংবাদ জ্ঞাপন করে মহাত্মা বিদুরকে বিস্তারিত বিবরণ অবগত করাই। সে দিনের কথা আমার স্মরণ আছে। আমি নিতান্ত ক্লান্ত ছিলাম। দীর্ঘ পথশ্রম এবং অসম্ভব মানসিক ক্লেশজনিত কারণে আমি সেদিন বিশ্রাম লাভের জন্য গৃহে গমন করলে মহারাজ শ্রীমান বিদুরকে আহ্বান করেছিলেন আমার দৌত্য বিষয়ের তাবৎ সংবাদাদি জানার জন্য। সে বিষয়ে আমি পরে জ্ঞাত হয়েছি। বস্তুত সেই দিনটি কিংবা এমন বলাই সঙ্গত যে সেই রাত্রিটি প্রকৃতই একটি নির্ণায়ক দিন বা রাত্রি ছিল। আমি সামান্য কটি কথায় আপনাদের নিকট মহারাজ যুধিষ্ঠিরের বিষয়ে দু-চারটি হার্দিক কথা বলব। আমি মহাত্মা ধনঞ্জয়ের বাল্যসখা। সে কারণে পাণ্ডব বস্ত্রাবাসে সেদিন আমার সমাদর যথেষ্ট স্নেহের সহিতই সম্পন্ন হয়েছিল। পাণ্ডবগণের পঞ্চভ্রাতাকেই আমি বিলক্ষণ চিনি এবং জানি। সে কারণে মহারাজ যুধিষ্ঠির ব্যতীত অন্য চার ভ্রাতার মানসিকতা বিষয়ে আমার পূর্বনির্ধারিত ধারণা এই ছিল যে তাঁরা দুর্যোধনাদিকে কদাপি ক্ষমা করতে পারবেন না। এক অর্থে ক্ষমা করা আদৌ সম্ভবও হয়তো ছিল না। এজন্য আমি তাঁদের দোষও দিই না। কিন্তু আমার দুঃখ হল যখন মহাত্মা ধর্মরাজও যুদ্ধের সম্ভাবনাকে দূরীকরণে অসমর্থ হলেন। আমার এক অত্যন্ত বলবতী প্রত্যাশা ছিল যে এই মহাত্মাই একমাত্র ব্যক্তি যিনি প্রকৃতই ধর্মবেত্তা এবং এই ছার সংসারে সাধারণ স্বার্থের ঊর্ধ্বে গিয়ে এক মরণান্তক প্লবতাকে সংহত করে সর্বমাঙ্গলিক সদাচারের প্রতিষ্ঠা করতে সমর্থ। কিন্তু হায়! এই মহাত্মা যথেষ্ট কল্যাণকামী লোকহিতব্রতী এবং শান্তিকামী হওয়া সত্ত্বেও তাঁর ক্ষমতার সীমাবদ্ধতা আমি প্রত্যক্ষ করলাম। তিনি আমাকে যা বললেন তা ছিল তাঁর যৌক্তিক বক্তব্য। আন্তরিক বক্তব্য ছিল না। এই মহাত্মাও তাঁর সীমাবদ্ধতা কাটিয়ে উঠে আজকে যেরূপ আচরণ করছেন তা করতে পারলেন না। বস্তুত মানুষ ব্যক্তিগতভাবে যতই ধর্মাত্মা হোন না কেন তাঁর পারিপার্শ্বিকতা অতিক্রম করা তাঁর পক্ষে সর্বদা সম্ভব নয়। একক মনুষ্য মহাত্মা হলেও পারিপার্শ্বিক সিদ্ধান্তকে প্রায় কখনোই লঙ্ঘন বা অতিক্রম করতে পারে না।

আমি বলেছিলাম, ‘অজাতশত্রু যুধিষ্ঠির! কৌরবেরা আপনাকে বিনাযুদ্ধে রাজ্য দেবে না। কিন্তু আমি বলি যুদ্ধে রাজ্য জয় করার চাইতে ভিক্ষাবৃত্তিও ভালো। বিশেষত আপনি, যাঁর তুল্য ধার্মিক ও বুদ্ধিমান আর কেউ নেই। আপনিও যদি এই জ্ঞাতিহত্যার পাপে লিপ্ত হবেন তাহলে এতকাল বনবাস দুঃখ ভোগ করলেন কেন? আপনি তো ক্রোধান্ধ হয়ে কোনো পাপ করেননি কখনো। তাহলে কেন এই ঘোর দুষ্কর্মে প্রবৃত্ত হতে চান? মহারাজ, সর্বদোষাকর তিক্ত ক্রোধ শুধু সজ্জনেরাই পান করতে পারেন, আপনিও তাই করুন, আপনি শান্ত হোন। আর যদি অমাত্যদের কথায় আপনি যুদ্ধে ইচ্ছুক হয়ে থাকেন, তাহলে তাঁদেরই উপর সব ভার ছেড়ে দিন। নিজে আপনার দেবযান থেকে ভ্রষ্ট হবেন না।’

মহাশয়গণ, ক্ষত্রিয়চরিত্রচর্যাবিষয়ে আমি আদৌ অনবেদ্য নই। বিশেষত আমি সূত। ক্ষত্রিয় রাজপুরুষদের সঞ্চালন আমার কুলধর্ম। কিন্তু বাল্যাবধি মহাত্মা ধর্মপুত্রকে যে ভাবে আমি জেনেছি তাতে তাঁর পক্ষে কোনো প্রচণ্ড আচরণ আমার বোধে স্থান পায়নি। কোনো প্রতিহিংসাপরায়ণ রণদুর্মদ, জ্ঞাতিহত্যাকারী যুধিষ্ঠিরকে আমি কল্পনা করতে সমর্থ হইনি। কেননা, সে যে এক পরম কল্যাণব্রতী গৃহস্থ, সে একজন অসম্ভব করুণাময় কৃষক, সে যে শুধুই মৈত্রী আর করুণা আর দয়াতেই নিজেকে ঋদ্ধ রেখেছে। সে শুধুমাত্র একটিই মন্ত্র জেনেছে-‘জীবাতবে ন মৃত্যবে।’ কৌরবগণ এবং পাণ্ডবদের অন্যান্য ভ্রাতৃচতুষ্টয় তথা মহামান্য অচ্যুতকেশব ও যাদবপ্রধানদের বিষয়ে একথা আমি বলব না। ওরা ক্ষত্রাচারী। যুধিষ্ঠিরকে সেই পর্যায়ে আমি ভাবতে পারিনি। ফলত আজকের তাঁর এই যে বীতস্পৃহতা তা আমার নিকট কিছুমাত্র বিসদৃশ বোধ হচ্ছে না।

মহাশয়গণ, আপনারা আমার এতাদৃশ বাগবাচালতা মার্জনা করবেন। কিন্তু আমাকে একথা বলতেই হচ্ছে মহারাজ যুধিষ্ঠির প্রকৃতই মহারাজা, কিন্তু সে ভিন্ন অর্থে। বর্তমান পর্যাবস্থায় তিনি কোনোমতেই একজন রাজন হিসাবে গ্রাহ্য হতে পারেন না। তাঁর রাজত্ব প্রতিষ্ঠার জন্য বোধ করি আরও বহুকাল প্রকৃতিপুঞ্জকে অপেক্ষা করতে হবে তথা প্রস্তুত হতে হবে সেই রাজ্যে বাস করার অধিকার অর্জন করতে।

আমি তাঁর মর্মবাণী অবগত আছি। সে কারণে এ কথা বলতেই পারি যে তিনি আজকের এই প্রতিস্পর্ধী ক্ষত্রধর্মাশ্রয়ী মনুষ্য নন। এখন এযুগে তিনি নিতান্তই একজন কৃষক যিনি কর্ষণ করছেন, বীজ আহরণ করছেন, বপন করছেন। অন্তত তার এতাবৎ কালের যাপিত জীবনে তিনি সেই কর্মই করে এসেছেন। সেই কর্মকেই তিনি ধর্ম হিসাবে গ্রহণ করেছেন। সেই ধর্মই তাঁর প্রকৃত জনক। কারণ সেই ধর্মই তাঁকে প্রবাহিত রেখেছিল এতকাল। এখন তাঁর আচরণবিধি দেখে বোধ হচ্ছে তাঁর পিতা ধর্ম তাঁকে পরিত্যাগ করে অন্তর্হিত হয়েছেন যেন। অধুনা তিনি তাঁর স্বধর্ম ত্যাগ করে ব্যক্তিক মুক্তির অন্বেষণ করছেন। একবার যুদ্ধের গ্রাহক হয়ে তিনি স্বধর্ম ত্যাগ করেছিলেন বলেই আমার মনে হয়েছিল, এখন আবার গার্হস্থ্য ধর্মে সংশয়ী হয়ে তিনি পুনরায় স্বধর্মচ্যুত হচ্ছেন বলেই বোধ হচ্ছে। তবে সর্বশেষ তাঁর স্বধর্মই যে বিজয়ী হবে এবিষয়ে আমার সন্দেহ নেই।

মহাশয়গণ, আমি এতক্ষণ যেসব বিষয় বললাম তা অদ্যকার সভার উপজীব্য বিষয় আদৌ নয়। এক্ষণে বাস্তবার্থেই আমাদের একজন প্রকৃত রাজার প্রয়োজন। আমি প্রস্তাব করি, বয়ঃপ্রাপ্ত ক্লান্ত এই পাণ্ডুপুত্রগণ নতুন কোনো শাসনক্রম বিষয়ে যদি উদ্যোগী না হতে পারেন তবে কুমার পরীক্ষিৎকে যৌবরাজ্যে অভিষিক্ত করা হোক এবং অন্ধরাজার একমাত্র জীবিত পুত্র বৈশ্যাগর্ভ জাত যুযুৎসু তাঁর মন্ত্রী হয়ে প্রকৃতিপুঞ্জের পরিচালনা করুন। এমন নির্বাচনে যদি কারওর আপত্তি থাকে তিনি সভাস্থলে তা ব্যক্ত করতে পারেন। তবে স্মরণ রাখবেন যে এই রাজ্য পরিচালনায় সূতপুত্রেরাই, যেমন স্বয়ং বিদুর এবং আমি সঞ্জয়, উভয়েই সূত এবং এই পরিবারের অর্ধভ্রাতা, আমরাই দায়িক। মহাশয়গণ, আসুন আমরা ভবিষ্যৎপ্রজন্মকে সংরক্ষণ করি। যুদ্ধাদি বর্জন করি এবং প্রকৃতিপুঞ্জের কল্যাণে মহারাজ ধর্মপুত্রের আন্তরিক অভিলাষকে প্রতিষ্ঠিত করি। মহাত্মা যুধিষ্ঠির কখনোই এই রাজ্যে রাজত্ব বিষয়ে আর উদ্যোগী হবেন না একথা আমি ধ্রুব জেনেছি। বৃদ্ধ অন্ধরাজা ধৃতরাষ্ট্রকে সে কারণেই তিনি সর্বতোভাবে রাজ্যভার অর্পণ করেছেন। তবে একথা আপনারা জানবেন যে যুধিষ্ঠির কখনোই তাঁর দায় অতিক্রম করবেন না অথবা এই পঞ্চভ্রাতারা কেউই একে অপরকে অতিক্রম করবেন না।

আমি একটি কথার পুনরাবৃত্তি করি, কেননা সেই বার্তাটিই আজিকার এই আলোচনাসভার বীজবার্তা বলে আমি মনে করি। আপনারা সবিশেষ অনুধাবনপূর্বক বিষয়টি বিবেচনা করবেন। মহারাজ যুধিষ্ঠির আমার বিশ্বাসানুযায়ী মূলত দুইবার স্বধর্মচ্যুত হয়েছেন। প্রথমবার যেমন বলেছি যুদ্ধ বিষয়ে স্বয়ং জড়িত হয়ে, দ্বিতীয়বার এই এখন তাঁর চিরাকাঙ্খিত গার্হস্থ্যবিধি লঙ্ঘন করে। তবে একথা বলব, মানুষের করণবিধি বিষয়ে শেষ কথা তিনিই বলবেন। তিনিই একমাত্র ব্যক্তি বলে আমি মনে করি যিনি জ্ঞানরূপ মহাহর্ম্যের সমস্ত অলিন্দ, গবাক্ষ, অন্দর কন্দর তথা সেই হর্ম্যের যাবতীয় ছিদ্রপথ পর্যন্ত পরিজ্ঞাত আছেন। পারিপার্শ্বিক নানাবিধ চাপ এবং লোকরীতির আবশ্যকতা জনিত প্রয়োজনীয় কারণে তিনি যে এমত স্বধর্মচ্যুত হয়েছেন সে বিষয়ে আমার সন্দেহ নেই। তাঁর মহত্ত্ব আমরা যথাসময়ে উপলব্ধি করব।

সভাস্থ সকলকে আমার সশ্রদ্ধ প্রণতি নিবেদন করে এবং আমার বক্তব্যে যদি কোনো অনধিকারজনিত প্রমাদ ঘটে থাকে তবে সকলের নিকট ক্ষমা প্রার্থনা করে আমার বক্তব্য সমাপন করছি।

সঞ্জয় তার বক্তব্য শেষ করলে যুধিষ্ঠির বললেন আমাদের পরম বান্ধব সঞ্জয় যে সব বিষয়ের উপস্থাপন করেছেন তার সবিশেষ গ্রহণ বর্জন সম্পর্কে আমার অবশ্যই কিছু বলা প্রয়োজন। সভার নিকট আমার প্রার্থনা সেই বক্তব্য নিবেদনের জন্য যেন আমাকে সর্বশেষ বক্তা হিসাবে নির্ধারিত করা হয়। কারণ পরবর্তী বক্তারাও সম্ভবত আমার বিষয়ে বিভিন্ন মতামত ব্যক্ত করতে পারেন। আমি মনে করি, আমাদের জ্যেষ্ঠতাত এই অন্ধ রাজাও যদি তার বক্তব্যাদি অগ্রে কীর্তন করেন তবে আমি সর্বশেষ বক্তা হিসাবে আমার কথন বিশদভাবে বর্ণন করতে প্রয়াসী হতে পারি। অথবা সবার বক্তব্যশেষে আমার অতিরিক্ত কিছু বলার প্রয়োজন নাও হতে পারে।

যুধিষ্ঠির সঙ্গত কথাই বললেন। সভা এ বিষয়ে অনুমোদন করলে মহামন্ত্রী হিসাবে আমি সভাস্থ ব্যক্তিবর্গকে আহ্বান করলাম। তাঁরা যেন স্ব স্ব বক্তব্য সুচারুরূপে সভায় নিবেদন করেন। এই সভায় আমি সঞ্জয়ের প্রারম্ভিক ভাষণান্তে অনুভব করলাম ইতোপূর্বে ঈদৃশ সভা এই সভাগৃহে অনুষ্ঠিত হয়নি। পূর্ববর্তী যে যে সংকটকালীন সভা এখানে অনুষ্ঠিত হয়েছিল সেই সব সভার নিপুণ ভাষকেরা আজ আর আমাদের মধ্যে নেই। এ প্রসঙ্গে অচ্যুতকেশবের কথাই আমার সর্বাধিক মনঃপীড়ার উদ্রেক করল। সেই মহান বাগ্মী, ধুরন্ধর রাজনীতিবিদ ব্যক্তিটি আজ কোথায়? তাঁর যত সমালোচনাই আজ আমরা করি না কেন সংকট সময়ে তাঁকে যেহেতু পরম পরিত্রাণ হিসাবে আমরা সদাসর্বদা পেয়েছি, অধুনাতন সংকটে স্বভাবতই তাঁর অনুপস্থিতি অন্তত আমার তীব্রভাবে বোধ হচ্ছে। হায়! কাল সেই মহাসঞ্চালক পুরুষকেও গ্রাস করল। আমার জিজ্ঞাসু মন বর্তমানাবস্থায় তাঁর নির্ণয় বিষয়ে বড়োই কৌতূহলী ছিল। কেননা কুরুবংশের এই পরিণতি যুধিষ্ঠিরের এই অন্তহীন, অপ্রশংসনীয় বিষাদ, এ বিষয়ে তাঁর উত্তরণ প্রচেষ্টা কীদৃশ কার্যশীল হত, তা উপলব্ধি করারও এক উদগ্র কামনা আজ আমার মধ্যে ক্রিয়াশীল। কেশব কি স্বকুল ধ্বংস হবার পরেও তাঁর তত্ত্ব বিষয়ে নিশ্চল থাকতেন? যুধিষ্ঠিরের মতো বিষাদ কি তাঁকেও বিপন্ন করত না? অথবা ওই মহাকৌশলী এবং ধীসম্পন্ন পুরুষ কীভাবে বর্তমান সংকটের সমাধান করতেন এরকম এক সন্ধিৎসায় আমি আকুল হলাম। বস্তুতই কুরুক্ষেত্রে এবং প্রভাসের প্লবতার পর এক যুগান্ত যেন ঘটে গেছে। আমরা সকলেই বোধহয় প্রাক্তন, ভূতপূর্ব হয়ে গেছি। মহাত্মা সঞ্জয় কি কুমার পরীক্ষিৎকে যুযুৎসুর মন্ত্রিত্বে রাজাসনে সে কারণেই বসাবার প্রস্তাব করেছেন?

সমবেত সভাসদদের মধ্যে যুধিষ্ঠির ব্যতীত অন্য চার ভ্রাতাকে জিজ্ঞাসা করলাম তাঁরা কোনো প্রকার বক্তব্য নিবেদন করবেন কিনা। সকলেই এক বাক্যে জানালেন যে মহারাজ যুধিষ্ঠির যা বলবেন তাই তাঁদেরও বক্তব্য, তার অতিরিক্ত কিছুই তাদের বলার নেই। এই অবসরে যুযুৎসু দাঁড়িয়ে সভাসদদের নমস্কারাদি নিবেদন করে অনুজ্ঞা-প্রার্থী হলেন যেন সভা তাকে কিছু বক্তব্য নিবেদন করার অধিকার প্রদান করেন। সভা তার প্রার্থনা অনুমোদন করলে যুযুৎসু বলতে লাগলেন-

মহাশয়গণ, আমি মহারাজ ধৃতরাষ্ট্রের ঔরস জাত বৈশ্যাপুত্র যুযুৎসু। অদ্যকার এই সভায় অভিজাত অথবা স্বমহিমালব্ধ কোনো পদাধিকারী না হয়েও আপনাদের নিকট যে আপন বক্তব্যাবলি নিবেদন করার স্পর্ধা করছি তার কারণ মহাত্মা সঞ্জয়ের কৃত ভাষণে মাদৃশ সামান্য ব্যক্তির ভবিষ্যৎ মহামন্ত্রী হিসাবে উল্লেখ বলে জানবেন। আমি বিগত যুদ্ধে যে কৌরবপক্ষ পরিত্যাগ করে পাণ্ডবপক্ষীয় হয়ে যুযুধান ছিলাম এবিষয়ে সকলেই অবগত আছেন। কিন্তু বোধহয় আপনারা জ্ঞাত নন কেন ঈদৃশ সিদ্ধান্ত আমি গ্রহণ করেছিলাম। মহাশয়গণ আমি জন্মসূত্রে সূত মাগধি। আমার শিক্ষা দীক্ষা বা কোনোপ্রকার বিষয়েই আমার উরস পিতা কোনো দায়িত্ব পালন করেননি। আমার মাতা, মহিষী গান্ধারীর অনুরক্তা সৈরিন্ধ্রীবিধায় মহারাজের মহিষীদের গর্ভাবস্থাকালে মহারাজ কর্তৃক অনুগৃহীতা হন। মহারানি গান্ধারী এবিষয়ে অবহিতা ছিলেন এবং তাঁর বোধকরি এই সম্পর্ক অনাকাঙ্খিত ছিল না। কিন্তু আমার জননী অনুগৃহীতা হলেও আমি এই কুলে কোনোদিন অনুগৃহীত হইনি। মহারাজ যথাসময়ে সেই বৈশ্যাকে বিস্মৃত হয়েছেন এবং তাঁর পুত্রেরা পরবর্তীকালে আমার প্রতি রাজপুত্রসুলভ আচরণ করেছেন, ভ্রাতৃসুলভ নয়। আমি মহারথী, রথী অথবা অর্ধরথী হয়ে গড়ে ওঠার মতো কোনো শিক্ষায় শিক্ষিত হইনি। শস্ত্র বা শাস্ত্র কোনো বিষয়ে আমি পারঙ্গম নই। অথচ কৌরবগণের অর্ধভ্রাতা হিসাবে আমার কিছু-কিঞ্চিৎ শিক্ষা লাভ করার অধিকার ছিল। সে শিক্ষা মহাত্মা বিদুর পেয়েছেন, মহাত্মা সঞ্জয় পেয়েছেন, এরকম আরও কত গুণীজনেরাই না পেয়েছেন। কিন্তু আমি পাইনি। এই পরিবার আমার বা আমার মাতার প্রতি কোনো বিশেষ কর্তব্য করেনি। আমার মাতা শুধুমাত্র আমাকে অবলম্বন করেই জীবনকে শ্লাঘনীয় বোধ করেছেন। কিন্তু আমার অবলম্বনে শ্লাঘনীয় কিছুই ছিল না। শুধুমাত্র মহাত্মা বিদুরের সান্নিধ্যে কিয়ৎকাল যাপন করেছি বলে আমার যেটুকু সফলশিক্ষা আয়ত্ত তা লব্ধ হয়েছে।

আজকে যখন এই সংকটকালে আমাকে ভবিষ্য মহামন্ত্রী হিসেবে সঞ্জয় উল্লেখ করলেন তখন আমি ভাবছি এই গুরুভার বহন করার মতো প্রজ্ঞা আমি কোথায় পাব? অথবা এই কার্য সম্পাদন করার মতো প্রায়োগিক জ্ঞানই বা আমার কোথায়? মহাশয়গণ, একথা সত্য আমি সাতিশয় অভিমানভারাক্রান্ত হৃদয়েই পাণ্ডবপক্ষ অবলম্বন করেছিলাম। সেখানে যেকোনো কারণেই হোক তাঁরা আমাকে সমমর্যাদায় গ্রহণ করেছেন। সেখানে আমি কিছু সম্মান অন্তত পেয়েছি যা দুর্যোধনাদি কদাপি আমায় প্রদান করেনি। মহাত্মা বিদুর অসামান্য প্রজ্ঞার অধিকারী বলেই যে পিতা ধৃতরাষ্ট্র তাঁর সৎকার করতেন এমন নয়। তিনি ভ্রাতা হিসেবে বিদুরকে প্রকৃতই প্রীতির চক্ষে দেখতেন এবং এখনও দেখেন। একথা আমি বিশ্বাস করি। বিদুরও নানাবিধ তাত্ত্বিক তথা ব্যবহারিক বিরোধ থাকা সত্ত্বেও এই অন্ধরাজাকে প্রাণতুল্য প্রীতি করেন। সেকারণেই বারংবার তাঁকে পরিত্যাগ করে চলে গেলেও আবার ফিরে আসেন তাঁরই কাছে। এ তাঁর ধর্ম। তাঁর এই ভ্রাতৃপ্রীতির প্রকাশ আমি জ্ঞানলাভাবধি প্রত্যক্ষ করেছি। সম্ভবত, আমার উরস পিতা স্বীয় অন্ধতাবশত মহাত্মা বিদুরের প্রতি অত্যধিক নির্ভরশীল ছিলেন। সভাসদগণ, আপনারা আমার প্রগলভতা মার্জনা করবেন। আমার স্বকীয় প্রচেষ্টায় যেটুকু জ্ঞানলাভ করতে সক্ষম হয়েছি বা পিতৃব্য বিদুরের, মহাত্মা সঞ্জয়াদির এতাবৎকালের আচরণে যে ব্যবহার আমার গোচর হয়েছে তাতে এমত বুঝেছি যে ক্ষত্রিয় রাজন্যবর্গ যেহেতু পেশিবিক্রমের মূলাধার, মস্তিষ্কবিক্রমে বা তন্নিহিত তত্ত্বের উপস্থাপনে তাঁরা স্বভাবতই স্থৌল্য স্বভাবী। পেশি এবং মেধা এই দুই বস্তু সম্ভবত একত্রে স্থায়িত্ব পায় না।

যুযুৎসু বড়ো চমৎকার ভঙ্গিতে তাঁর বক্তব্য বলেছেন। যদিচ, উপস্থিত সভাসদগণ হয়তো এরূপ বাস্তব তীক্ষ্ণ বচন শ্রবণে অভ্যস্ত নন। কিন্তু আমার বিগত প্রব্রজ্যা আমাকে সর্বমত সহিষ্ণুতায় দীক্ষিত করেছে। সেকারণে যুযুৎসুর ভাষণ কালে সভায় যে ইতস্তত গুঞ্জনের উদ্ভব ঘটেছে তাকে আমি শাসন করতে প্রয়াসী হলাম। আজিকার এই সভায় সব মতের বিশ্বাসের এবং বিরোধের বিষয়সমূহ কীর্তিত হোক। সব সভাসদ তাঁদের দার্শনিক বিভেদসমূহ নিরাকৃত করুন, এমনই আমার আকাঙ্খা ছিল।

যুযুৎসু বলতে লাগলেন, মাননীয় সভাসদবর্গ, আপনারা এই দীন সূতমাগধি জনের বাক্য শ্রবণে ক্রুদ্ধ হবেন না। অথবা আপনাদের ক্রুদ্ধ হয়েও কোনো লাভ নেই। যুগধর্মে ক্রমশ আমা হেন লোকেরা শাসক পর্যায়ে উন্নীত হতে চলেছেন। হে মহান নৃপতিবৃন্দ, আপনারা কালের পক্ষধ্বনি শ্রবণ করুন। যাদের একদা অর্ধভ্রাতা হিসেবে সূতমাগধি হিসেবে, রথচালক, কথক, বাহক হিসেবে আপনারা ব্যবহার করতেন, যাদের মাতাদের আপনারা শুধুমাত্র ক্ষণিকের ভোগজনিত প্রণয়ের পর পরিত্যাগ করে বিস্মৃত হতেন তাঁরা কিন্তু আজ ক্রমশ ক্ষমতার কেন্দ্রে এসে আপনাদের তাবৎ অহংকারকে অবনমিত করেছে। তারাই এখন ক্রমশ ক্ষত্রিয়চর্যাশ্রয়ী হয়ে উঠেছে এবং আমি মনে করি অচিরেই তাঁরা নিজেদেরকে ক্ষত্রিয় বা ক্ষত্রকল্প বলে দাবি করবে। আপনারা জানবেন ক্ষত্রিয়ত্ব কিছু জাতিগত বিষয় নয়। বস্তুত কোনো বর্ণই তেমন নয়। যারা ক্ষত্রিয়কর্ম অনুষ্ঠানে প্রয়াসী হয় তারাই একদা এই বর্ণের পুরুষ হয়। আমার বিচার এই যে আপনাদের গরিমার দিন আজ প্রায় বিগত হতে চলেছে। বস্তুত সূতমাগধি বা যেমন অধুনা বলা হয় শূদ্র তারা যে বর্ণক্ষত্রিয়দের উচ্ছেদ করে ক্ষত্রোচিত আচরণ অবলম্বনে প্রয়াসী হয়েছে তা নয়। আপনাদের নিরন্তর স্বধর্মচ্যুতি আপনাদের এইসব অর্ধভ্রাতাদিগকে স্বাভাবিকভাবেই ক্ষত্রিয়চরিত্র চর্যার পথে অগ্রগামী করেছে। সম্পূর্ণ স্বাভাবিক নিয়মেই তা ঘটেছে। অতএব, তাদেরকে নিধন করে যে প্রাক্তন অবস্থায় ফিরে যাওয়া যাবে এমন নয়। মহাশয়গণ, আমার মনে হয় ক্ষত্রিয় রাজন্য বলতে এতকাল আমরা যাঁদের জেনেছি তাঁরা পরবর্তীকালে আর রাজন্য হিসেবে কার্যকর থাকবেন না। বংশগতভাবে নামে মাত্রই থাকবেন। প্রকৃত ক্ষমতার অধিকারী সূতগণ, যাঁরা রথচালক সংবাদবাহক কথক অথবা মন্ত্রক হিসেবে এতাবৎ কার্য সংবহন করেছেন তাঁরাই হবেন। ক্ষত্রিয় শব্দটি ক্ষমতাকামী জনেদের পরিচয় হয়েই শুধু থাকবে। কিন্তু এই কুরুপাণ্ডব সদৃশ ক্ষত্রিয় আর থাকবে না।

মহাশয়গণ, আমি মহাত্মা বিদুরের মহামন্ত্রিত্বের কাল থেকে স্বজ্ঞানোচিত বিচারের প্রেক্ষিতে এই বিশ্লেষণ করছি। আপনারা স্বজাতি গর্ববশত আমার প্রতি কোপপরায়ণ হবেন না। এক্ষণে এই গুরুত্বপূর্ণ বিষয়ের নিষ্পত্তিকরণ আবশ্যক। কুরুক্ষেত্র প্লবতাপূর্ববর্তী ক্ষত্রিয় রাজন্য এবং বর্তমান ক্ষত্রিয় রাজন্য এক অথবা সমার্থক নয়। আমি এক্ষেত্রে মুনিবর্গের বিধিবিধান পর্যন্ত অগ্রাহ্য করছি এবং বলছি মহাত্মা মনুকথিত স্মৃতিশাস্ত্রই শেষ কথা নয়। বর্তমানে এক যুগান্ত উপস্থিত হয়েছে, এই যুগান্তের সমাজবিন্যাসের প্রবক্তা হিসেবে যদিও এখনও কোনো মনু বা বৃহস্পতিকে আমরা পাচ্ছি না তথাপি অচিরেই যে তাঁদের উদ্ভব হবে সে বিষয়ে কোনো সন্দেহ নেই। তবে আপনারা অবশ্যই বিগত। অতঃপর আমা হেন মনুষ্যদেরই ইচ্ছা প্রাধান্য পাবে এবং রাজন্যনীতিও তদনুরূপ হবে। এই ভবিতব্য স্বীকার করে নেওয়াই বোধকরি যুগধর্ম। এই যুগধর্মকে অতিক্রম করার সাধ্য মহাত্মা অচ্যুতেরও ছিল না বলেই বোধ করি তিনি সসম্মানে অন্তর্হিত হয়েছেন। আর এ কথাও সত্য যে স্বয়ং কেশবও যুগধর্ম বিষয়ে তাঁর চিন্তনের নির্যাস আমাদের প্রদান করেই গেছেন। যুগধর্ম বিষয়ে তাঁর উপদেশের তুল্য অন্য কোনো উপদেশই আর নেই। যুগধর্মকে মান্যতা দেওয়া সবারই কর্তব্য। মাননীয় সভ্যবৃন্দ, মহাত্মা অচ্যুত আপনাদের নিতান্ত প্রিয়। অঘটনঘটনপটু মহাধুরন্ধর এক প্রাজ্ঞ পুরুষ। তাঁর আখ্যান কল্পে সমগ্র কুরুপাণ্ডব যাদবকুল তথা বিভিন্ন মুনিবৃন্দ তাঁকে সনাতন পরব্রহ্ম পর্যন্ত আখ্যায় বর্ণিত করেছেন। তিনি ভবিষ্যতে আরও হয়তো বহু লোকাতীত সম্মানে বিভূষিত হবেন। কিন্তু আমি মনে করি না তাঁর সর্বৈব কর্মই লোকহিতৈষণাসঞ্জাত অথবা তৎকর্তৃক বর্ণিত তাবৎ তত্ত্বই সনাতন। মহাশয়গণ, ইহসংসারে যদি মৃত্যু এবং জন্ম মনুষ্যের চূড়ান্ত পরম্পরা হয় তবে কোনো তত্ত্বই শাশ্বত সনাতন বলে গণ্য হতে পারে না। ব্যক্তির মৃত্যুতে ব্যক্তির চূড়ান্ত নিষ্পত্তি হয় এবং তৎকর্তৃক জাত সন্তান ভিন্নতর তত্ত্বে তার বহতা বজায় রাখতে পারে। কিন্তু সেখানে যুগানুযায়ী পরিবর্তন, পরিবর্জনাদি স্বাভাবিক প্রক্রিয়া সামাজিক ব্যবস্থানে ভিন্নতর ভাবে বিকাশশীল করে সনাতনত্বের সম্ভাবনাকে বিনষ্টই করে। অতএব অচ্যুতকে আমি আদৌ অচ্যুত বলে মনে করি না। পরন্তু বহুক্ষেত্রেই তিনি যে চ্যুত হয়েছেন স্বপ্রতিজ্ঞা এবং তত্ত্ব থেকে, তা আমার এই সামান্য জ্ঞানের ব্যতিরেক নয়। যদি উদাহরণ চান এই মহাপ্লবতার মহামুহূর্তে সংঘটিত বহু ঘটনার উল্লেখ আমি করতে পারি। আমি জানি এই সভায় পাণ্ডবগণ ব্যতিরেকেও বহু ব্যক্তিই আছেন যাঁরা সেই অমোঘ শক্তিধর ধুরন্ধর কূটনীতিক কেশবের গুণমুগ্ধ, তাঁরা অবশ্যই আমা হেন এক বৈশ্যাপুত্রের মুখে সেই যুগন্ধর পুরুষের সমালোচনা স্বাভাবিক বোধে গ্রহণ করবেন না। তথাপি আমাকে কিছু এতাদৃশ অপ্রীতিকর আলোচনা করতেই হচ্ছে। কারণ এমত সুযোগ সূতমাগধীগণের জীবনে নিয়ত আসে না।

আমি মনে করি কেশব অত্যন্ত স্বার্থপ্রণোদিত হয়ে এই যুদ্ধে আবদ্ধ হয়েছিলেন। তিনি অবশ্যই এযুদ্ধকে কোনো-না-কোনো ক্রমে যে রোধ করতে পারতেন মাতা গান্ধারীর এমন এক ধারণাকে আমি অসম্ভব বোধ করি না। তিনি যেরূপ ক্ষমতাশালী রাষ্ট্রবিৎ ছিলেন তাঁর পক্ষে এ যুদ্ধ অতিক্রম করে এক সুষ্ঠু সংহত ব্যবস্থা নির্মাণ করা আদৌ অসম্ভব ছিল না। তাঁর স্বকুলে, কুরুপাণ্ডবদের বিরোধের চাইতে বহু বহুগুণ অধিক বিরোধ যে বর্তমান ছিল তা নিশ্চয়ই আপনাদের বলার অপেক্ষা রাখে না। অন্ধ, কুকুর, বৃষ্ণি, সাত্বত ইত্যাদি গোষ্ঠীদের মধ্যে যে পারস্পরিক বিবাদ তা সভাস্থলে উপস্থিত জ্ঞানীদের মধ্যে কে না জানে? সে সমস্ত বিবাদকে কি তিনি বিধিমতে নিরাময় করে এক অখণ্ড যাদব অভিজাততন্ত্র গঠন করেননি? মহারাজ উগ্রসেনকে নামে মাত্র এক রাজনামাঙ্কিত আসনে স্থাপন করে তিনি এবং মহাত্মা বলদেব যাদবশক্তির শীর্ষে অবস্থান করেছেন। মন্দ করেছেন একথা বলছি না তবে স্বয়ং যে সিংহাসন গ্রহণ করেননি তার কারণ এই যে অন্যান্য গোষ্ঠীদের মধ্যে তাহলে রাজপদ নিয়ে যাদব স্বভাবানুযায়ী এক লগুর যুদ্ধ যা মুষল যুদ্ধ রূপে অতঃপর সংঘটিত হয়েছে, পূর্বেই অনুষ্ঠিত হত।

বুধগণ, আমি বলছি কেশব শুধুমাত্র পাণ্ডবগণের প্রতি প্রীতিবশত এই মহাপ্লবের আয়োজন করেননি। তিনি সমগ্র আর্যাবর্তে ভবিষ্যৎ যাদবশক্তির প্রতিষ্ঠাকল্পেই এই কূটনীতি অবলম্বন করেছিলেন। সে কারণেই, আপনারা দেখুন, এই কুরুক্ষেত্র যুদ্ধে কিন্তু কৌরব পাণ্ডবদের সমুদয় অপত্যই নিঃশেষিত। তাঁর অর্থাৎ কেশবের ভাগিনেয় অভিমন্যু পর্যন্ত। অভিমন্যুর নিধন সম্ভবত তাঁর গণনায় ছিল না। কেননা, কৌরবপক্ষীয় ঈদৃশ ব্যূহ নিবেশ হয়তো তিনি অনুমানই করেননি। কিন্তু যুদ্ধশেষে প্রায় নিহত দুর্যোধন এবং অবশিষ্ট যোদ্ধাবর্গ যে এমত এক নৈশসংহারে প্রবৃত্ত হতেই পারে এ আশঙ্কা তাঁর না থাকার কোনো কারণ নেই। তিনি লোকচরিত্রে অভিজ্ঞ।

কৃতবর্মা, অশ্বত্থামা ইত্যাদিদের স্বরূপ তিনি বোঝেননি অথবা যে মৃতপ্রায় পুরুষকে তাঁরা রণক্ষেত্রে শায়িত রেখে নির্বিকারে তাঁরই রণশিবিরে বিশ্রামাভিলাষী স্বপক্ষীয়দের ছেড়ে নিজেরা স্ব স্ব সংরক্ষিত শিবিরে বিশ্রামে গমন করলেন তা আমার অতীব বিস্ময়কর বোধ হয়েছে। তিনি তো এত সরল বিশ্বাসী মনুষ্য নন। তিনি এই নৈশসংহারের সম্ভাব্যতা অনুমান করলেন না কেন? তা কি উত্তরার গর্ভবিষয়ে তিনি জ্ঞাত ছিলেন বলেই? হায়! যে পাঞ্চালী তাঁর সখী ছিলেন তাঁর পুত্রদের রক্ষাকল্পে তিনি এমত উদাসীনতা দেখালেন যদিচ উদাসীনতা তাঁর চরিত্রে কদাপি আমরা পূর্বে প্রত্যক্ষ করিনি। এ কি অভিমন্যুকে সংরক্ষণে অপারগতার জন্য পাণ্ডবদের প্রায়শ্চিত্ত করানো?

মহাশয়গণ, যুদ্ধ শেষ হয়েছে আজ বহুদিবস গত, অচ্যুতের প্রভাবও শেষ হয়েছে, দ্বারকা আজ জলমগ্ন এবং যাদবকুলও পরস্পর সংঘর্ষে বিনষ্ট। বর্তমানে দুটি মাত্র কুলপ্রদীপ প্রজ্বলিত আছেন, একটি যাদবকুল দৌহিত্র পরীক্ষিৎ অপরটিও যাদব কুলাত্মজ কৃষ্ণ নপাৎ বজ্র। ভবিষ্যতে তাঁরা রাজা হবেন। ফলত শেষ জয় যাদবদের উত্তরাধিকারীদেরই। প্রসঙ্গত একটি বিষয় আপনারা লক্ষ্য করবেন। বিগত যুদ্ধে যদিচ বিপুলসংখ্যক যাদব-সৈন্য উভয় পক্ষে যুদ্ধ করেছে এবং অধিকসংখ্যকই হতাহত হয়েছেন কিন্তু অচ্যুতের পুত্রগণকে সযত্নে এই আহবের বাইরেই রাখা হয়েছে। কুরুক্ষেত্র যুদ্ধে নিহত যাদবদের নিধন তাঁর বোধকরি কাম্যই ছিল এবং তা গোষ্ঠীগত দ্বন্দ্বেরই কারণ। অন্যান্য শত্রুদের নিধন যেমন তিনি পাণ্ডবদের দ্বারা করিয়েছেন এক্ষেত্রেও তার অন্যথা হয়নি। কিন্তু কালের কী পরিহাস। এই যুদ্ধের সূত্র ধরেই তাঁর সমগ্র আত্মজন এক অভাবনীয় গৃহযুদ্ধে সমূলে শেষ হল। অচ্যুত, তাঁর কাঙ্খিতফল আনুপূর্ব না পেলেও মূলত বোধকরি এই প্লবতায় একমাত্র ভাসমান অস্তিত্ব, যদিচ তাঁর স্বপ্নের দ্বারাবতী এখন অতীতের স্মৃতিমাত্র।

অভিমন্যুর কাল থেকেই পরম্পরাগতভাবে যে শিক্ষাব্যবস্থা চালু হয়েছিল তাতে দেখা যাচ্ছে কার্যগতিকে পাণ্ডবকুমারেরা তাঁদের যাদব কুটুম্বকুলেই শিক্ষাদি লাভ করেছেন। বনবাসকালে পাণ্ডবতনয়গণ হস্তিনাপুরে বসবাস করেননি। অচ্যুতের ব্যবস্থাপনায় সুভদ্রা পঞ্চ দ্রৌপদীপুত্র তথা অভিমন্যু দ্বারাবতীতেই যাদবকুমারদের সঙ্গে শিক্ষাদীক্ষায় পরিবর্ধিত হয়েছেন। কুমার পরীক্ষিৎ কুরুক্ষেত্রযুদ্ধ পরবর্তী প্রজন্ম। তিনি কিঞ্চিৎ বয়ঃপ্রাপ্ত হলে অচ্যুত তাকেও যাদবমণ্ডলীতে শিক্ষিত করার ব্যবস্থা করেন। ইতোমধ্যে প্লাবন তথা গৃহযুদ্ধ দ্বারাবতীকে বিনষ্ট করলে তিনি বর্তমানে অতিবৃদ্ধ আচার্য কৃপের তত্ত্বাবধানে শস্ত্রাদি শিক্ষা অভ্যেস করছেন। এটুকুই মাত্র কুরুকুল সংস্কৃতি যা পরীক্ষিৎ প্রাপ্ত হচ্ছেন। নচেৎ, যাদব-সংস্কৃতিই এখন এ প্রজন্মের সংস্কৃতি। প্রাচীন কুরুকুলপরম্পরার বিশেষ কিছুই বর্তমানে এই বংশে লভ্য নয়। এখানেই যাদব বিজয়ের তাৎপর্য এবং তা অচ্যুতের স্বার্থসিদ্ধি বলে আমি মনে করি।

বর্তমানে হস্তিনাপুরে দুর্গমধ্যস্থ পরিব্যবস্থা ব্যক্তিগতভাবে আমার নিতান্ত রুচিবিগর্হিত বলে বোধ হয়। এই বৃহৎ কৌরব পরিবার দু-এক জন বিশেষ ব্যক্তি ব্যতিরেকে কদাপি স্বাভাবিক গার্হস্থ্যের অনুগামী হয়নি। সভায় উপস্থিত প্রাচীনজনেরা অবগত আছেন মহারাজ শান্তনু কীদৃশ ইন্দ্রিয়পরায়ণ তথা আত্মসুখান্বেষী নৃপতি ছিলেন। ভট্ট ব্রাহ্মণদের চাটুকারী কুলপঞ্জিকা এক্ষেত্রে প্রামাণ্য কোনো ইতিহাস নয়। মহারাজ যযাতির ইন্দ্রিয়পরায়ণতার কথা অবশ্যই উপস্থিত সর্বজনের নিকট বিদিত। শুধুমাত্র মহামাত্য, মহামন্ত্রী এবং কতিপয় সর্বতোকল্যাণবৃদ্ধি ঋষিগণই দীর্ঘকাল ধরে এই বংশের সুনাম সুশাসনজনিত কীর্তি তথা প্রকৃতিপুঞ্জের প্রতি কর্তব্যনিষ্ঠার এক পরম্পরা বহমান রেখেছেন। সর্বোপরি দীর্ঘজীবনের অধিকারী তথা মেধাবৃত্তিতে ক্ষমতাশালী মহাত্মা কৃষ্ণদ্বৈপায়ন জীবিত থেকে এই বংশকে কলুষমুক্ত রাখার প্রচেষ্টা করেছেন। বর্তমান বিবর্তিত পরিবস্থায়ও দেখা যাচ্ছে এই বংশাধিপদের একমাত্র মহারাজ যুধিষ্ঠির ব্যতিরেকে কারওরই যেন উদার মুক্তবুদ্ধি কার্যশীল নয়। সভায় উপস্থিত মহাবীর ভীমসেন সম্পর্কে এ বিষয়ে আমি কিছু বলতে চাই।

মহাশয়গণ, আমি নিশ্চিতই বিগতযুদ্ধে পাণ্ডবপক্ষ অবলম্বন করে প্রমাণ স্থাপন করেছি যে আমি আমার জন্মদাতা পিতা অথবা কৌরবগণের পক্ষপাতী নই। শুধুমাত্র ব্যক্তিগতভাবে আমার প্রতি তাঁদের ঔদাসীন্য বা তুচ্ছাচরণই এর হেতু নয়। তাঁদের অমানবিক আচরণসমূহই সেক্ষেত্রে প্রধান বিবেচ্য বিষয় হয়েছে। কিন্তু তাঁরা যে সব অসদাচরণ করেছেন তার মূল্যও চূড়ান্তভাবেই তাঁরা দিয়ে গেছেন। তাহলে এক্ষণে ভীমসেনের ক্ষোভের আর কী কারণ থাকতে পারে? তিনি কি ওই অন্ধ হতভাগ্য রাজা, তাঁর পত্নী মাতা গান্ধারী অথবা অগণিত এই কৌরব বিধবাকুলকে বিনাশ করতে আগ্রহী? নচেৎ কেন তাঁদেরকে ভীমসেনের নিয়ত বাহ্বাস্ফোট শ্রবণ করে সশঙ্ক থাকতে হবে? তাঁরা তো বর্তমানে অনাথা প্রায়! প্রৌঢ়া রাজ্ঞী ভানুমতীকে কেন অতিভীতা কুরঙ্গীর মতো কাল যাপন করতে হবে? তিনি বা অন্যান্য কৌরবমহিষীরা তো যাজ্ঞসেনীর অবমাননা কালে অন্যান্য পাণ্ডবরমণীদের মতো অপ্রতিবাদিনী ছিলেন না। পরন্তু তাঁরাই তো সে সময়ে কৌরবদিগের প্রতি নিন্দায় বিশদ বিতণ্ডা সৃষ্টি করেছিলেন, যখন অন্যান্য পাণ্ডবমহিষীরা এমনকী কৃষ্ণভগিনী সুভদ্রাও কোনো বিতণ্ডা তোলেননি।

একথা সত্য যে ভীমসেন পিতা অন্ধরাজ তথা তাঁর কতিপয় পুত্র কর্তৃক অমানবিকভাবে দীর্ঘকাল নির্যাতন ভোগ করেছেন। কিন্তু বিকর্ণাদি ভ্রাতারা সকলেই যে সেই অপরাধের জন্য দায়ী এমন মনে করার কোনো সঙ্গত কারণ নেই। কিন্তু জ্যেষ্ঠগণের পাপের ফল হিসেবে তাঁরাও ভীমের হিংসার বলি হয়েছেন। কিন্তু এই অনাথা বিধবাকুল তো কোনো অপরাধ তাঁর প্রতি অথবা কারও প্রতিই করেননি। এই সভাস্থলে যে বিভিন্ন সময় বিভিন্ন মহাত্মাগণ নানা প্রকার সদাচার, মৈত্রী, করুণা এবং ন্যায়ের কথা প্রচার করেন তা কি শুধুই বাগাড়ম্বর? তার বাস্তব প্রয়োগ কোথায়? বরঞ্চ তার বিপরীত আচরণই বর্তমানে পুরমধ্যে প্রত্যক্ষ করা যাচ্ছে। অন্ধরাজাকে হেয় প্রতিপন্ন করার জন্য দাসদাসীগণ পর্যন্ত মধ্যম পাণ্ডবের প্ররোচনায় তাঁর বাক্য অবহেলা করছে। তাঁর সাক্ষাতেই তারা নানাবিধ কটূক্তি দ্বারা হতভাগ্য এই বৃদ্ধ অন্ধরাজাকে যারপরনাই বিদ্ধ করছে। আপনারা বলতেই পারেন যে ঈদৃশ রাজনৈতিক সভা অন্তঃপুরের সমস্যাবলি আলোচনার স্থান নয়। কিন্তু অনুধাবন করুন এই অন্তঃপুরের সমস্যাবলিই কিন্তু বিগত মহাপ্লবের প্রত্যক্ষ কারণ ছিল। অতএব আজকের সমস্যাবলি যে ভবিষ্যতে কোনোপ্রকার দুঃখজনক অবস্থার সৃষ্টি করবে না একথা আমরা বলতে পারি না। বিশেষত দুঃখিনী বিধবা কৌরবরমণীরা যদি অনিবার্য কারণবশত কেউ কেউ, বা সদলে আত্মঘাতী হন তবে সেই ক্ষোভ এবং লজ্জা কি কুরুবিশ্বকে আলোড়িত করবে না? এই কারণে এই সভার নিকট প্রার্থনা, আপনারা সর্বপ্রথম রাষ্ট্রপুরুষগণের আচরণীয় জীবনযাপনের একটি সুনির্দিষ্ট মানদণ্ডের কথা চিন্তা করুন। ক্ষমতালাভ এবং ক্ষমতার ব্যবহার বিষয়ে একটি নির্দিষ্ট মূল্যায়ন রচিত হোক। বর্তমান সমাজ ইতোপূর্বের বর্ণাশ্রমী সমাজের মতো পুঙ্খানুপুঙ্খ বিচারে স্ব স্ব নির্দিষ্ট কর্মানুসারী নেই। এখন ব্রাহ্মণগণও ক্ষত্রবৃত্তি, ক্ষত্রিয়গণও ব্রাহ্মণ অথবা বৈশ্যবৃত্তি অথবা একবর্ণ অন্যবর্ণের বৃত্তির অনুসারী যে হচ্ছেন সে সত্য যথেষ্ট পরিদৃশ্যমান। যুগসন্ধিক্ষণে বর্ণসংকরত্ব ব্যাপকতা লাভ করে। এই সংঘট্টন ক্রমশই জটিল থেকে জটিলতর হচ্ছে। ফলত বর্ণ বিষয়ে শুদ্ধতা রক্ষণ আর সম্ভব হচ্ছে না। যদিচ অচ্যুতকৃষ্ণ বলেছেন যে স্ত্রীগণ দুষ্টা হলে বর্ণসংকরের জন্ম হয়। কিন্তু আমি তা বোধ করি না। বিশ্বাসও করি না। ভদ্রগণ, আমার কথাই যদি ধরেন, আমি একজন বর্ণসংকর অথবা আর্য বিদুর বা মহাত্মা সঞ্জয়, আমরা সকলেই বর্ণসংকর অর্থাৎ সূত। আমরা যে অর্থে বর্ণসংকর, আমার উরসপিতা এই অন্ধরাজা তাঁর উরস পিতা মহাত্মা বেদব্যাস, আমার এই খুল্লতাত পুত্র পাণ্ডবগণ অথবা বর্তমানে এই সভায় উপস্থিত যাবতীয় সভ্যবৃন্দ তাঁদের কে বর্ণসংকর নন বলুন তো? এই সভায় উপস্থিত যাবতীয় ব্যক্তিগণের মাতা, মাতামহী বা প্রমাতামহীদের দুষ্টতার জন্যই কি এমত বর্ণসংকরতা? তাঁরা যে যে পুঙ্গবদের পুংবীজ বহন করে আমাদের গর্ভে ধারণ করেছেন সেই সেই পুঙ্গবগণ সবাই কি এই উৎসৃজনের প্রক্রিয়ায় কামপরবশ হয়ে সমান দুষ্টতার নিদর্শন রাখেননি? অবশ্য অচ্যুত এবংবিধ কর্মকে কোথাও দুষ্টতা বলে বর্ণনা করেননি। তবে ‘স্ত্রীষু দুষ্টাসু’ এরকম শব্দবন্ধ কেন। আমি আমার মাতার নিকট জ্ঞাত হয়েছি কীভাবে মহারাজ ধৃতরাষ্ট্র তাঁকে সানুরাগে গ্রহণ করেছিলেন। ক্ষত্রিয়রাজ অন্তঃপুরে কোনো সৈরিন্ধ্রীর ঈদৃশ ব্যবস্থাপনা ব্যতিরেকে পুত্রলাভের জন্য অন্য কোনো উপায়ই তো বর্ণাশ্রমী সমাজ রাখেনি। কেননা, মদীয়া বৈশ্যামাতা মহারানি গান্ধারীর সৈরিন্ধ্রী বিধায় এবং তাঁর কোনো যোগ্য পুরুষের সহিত বিবাহিতা হওয়ার কোনো সুনির্দিষ্ট ব্যবস্থাপনা না থাকায় এবং রাজ্ঞীর সপত্নীগণের তথা তস্যা তস্যা সৈরিন্ধ্রীগণের কামোল্লাসাদি থেকে এই পুরুষকে বিচ্ছিন্ন করার ষড়যন্ত্রেই আমা হেন বর্ণসংকরদের জন্ম পরিগ্রহ। ষড়যন্ত্রে যদি গান্ধারী ব্যর্থও হতেন তথাপি আমাদের মতো সংকরদের জন্ম অব্যাহতই থাকত। একথা সবাই অবশ্যই জানেন রাজত্ব প্রদানের পরিবর্তে কুরুকুল অমেয় যুবতী দাসী অমেয় পরিণীতা পত্নী এবং রত্নসম্ভারে এই অন্ধরাজাকে সন্তুষ্ট রাখতে চেয়েছিল। কিন্তু তথাপি তাঁর ক্ষমতার তৃষ্ণা মেটেনি। তবে ক্ষমতার তৃষ্ণা মেটেনি বলে তিনি রাজকীয় ভোগে যে আদৌ বিরত ছিলেন এমন নয়। সেক্ষেত্রে প্রশ্ন এই যে অচ্যুত কথিত ‘স্ত্রীসু দুষ্টাসু’ ইত্যাদি বচন কি বর্ণসংকরের বিষয়ে আদৌ যথাযথ? অথবা হে মাননীয় সভাসদবৃন্দ যে বর্ণাশ্রমী সমাজ প্রতিষ্ঠাকল্পে অচ্যুত এই মহাবিপ্লবের অনুষ্ঠান স্ব হস্তে স্ব-মেধার বিশ্লেষণী চমৎকারিত্বে পরিচালনা করেছেন সেই বর্ণাশ্রমী সমাজের কোন শ্রেণিতে অথবা বিভাগে তাঁর নিজস্ব যাদবকুল স্থিত? তাঁর কুল কি প্রকৃত ক্ষত্রিয়কুল না সংকর? যাদবেরা কি শাস্ত্রসম্মত ক্ষত্রিয় অথবা এক বুদ্ধিমান মিশ্র জাতি? অথবা ক্ষত্রিয়ত্ব কি কোনো জাত্যর্থবোধক বিশেষ ধারণা অথবা পেশাগত অভিধা; অবশ্য যে অর্থে চাতুর্বর্ণ্যের সকলেই পেশাগতভাবে ব্রাহ্মণ ক্ষত্রিয় বৈশ্য এবং শূদ্র। তবে বর্তমান এই চাতুর্জাতিক বিভাজন আর সামাজিক চতুর্মাত্রায় থাকছে না। সেখানে বিবিধ সংকরত্ব নানান জাতির অভ্যুদয় ঘটাচ্ছে। সেক্ষেত্রে আমার বক্তব্য এই যে নৈকষ্যতা আর কোনো বর্ণের ক্ষেত্রে প্রযোজ্য নয়। দ্রোণ, কৃপ, পরশুরাম প্রমুখ ব্যক্তিগণ যদি অস্ত্র ধারণ করে সংগ্রামে অগ্রগামী হতে পারেন অথবা এই পাণ্ডবদের যদি অস্ত্রধারণ রাজ্যলাভকরণ ধর্ম হয় তবে তা আমা হেন জনেদেরই বা নয় কেন? বিশেষত আমি যখন অবগত আছি যে বর্তমান সভায় উপস্থিত মহারাজ ধৃতরাষ্ট্র স্বয়ং বেদব্যাস ঔরসজাত, মহাত্মা বেদব্যাস সত্যবতী ক্ষেত্রে মহর্ষি পরাশর বীর্যজাত, মহাত্মা পাণ্ডবেরা কুন্তী এবং মাদ্রীর ক্ষেত্রে অজ্ঞাত বীর্যসম্ভূত। এই ক্ষেত্রদ্বয় পাণ্ডুর।

যিনি বা যাঁরা অস্ত্র ধারণ করেন তাঁরা যদি সে অস্ত্র ন্যায়ের জন্য ধারণ করেন তবেই তিনি অথবা তাঁরা ক্ষত্রিয় হন। অন্যথা দস্যুতা তাদের একমাত্র অভিধা হয়। মহাশয়গণ, বর্তমান আর্যাবর্তীয় নৃপতিগণের ক্ষেত্রে ক-জন ক্ষত্রিয়পুঙ্গবকে আপনারা ন্যায়ের জন্য ধর্মের জন্য অথবা দণ্ডের জন্য অস্ত্রধারণ করতে অবলোকন করেন। বহুকাল ধরেই আমার অভিজ্ঞতা এই যে ক্ষত্রনরপতিগণ শুধুমাত্র রাজকোষে ধনাগম বৃদ্ধি হেতুই শস্ত্রসাধনায় তৎপর। নানান প্রস্তাবনায় সেই ধন সংগৃহীত হয়ে থাকে। যেমন রাজসূয় যজ্ঞ, অশ্বমেধ যজ্ঞ, বৈষ্ণব যজ্ঞ বা অনুরূপ অসুমার অভিচার। এই যজ্ঞের বৃহৎভাগ যেহেতু ব্রাহ্মণেরা লাভ করেন অতএব এইসব যজ্ঞ পুণ্যকর্ম। অতএব হে নৃপতিবৃন্দ তোমরা এতাবৎ যে সব পাপাচারণ করেছ তজ্জনিত পুণ্য সঞ্চয়ার্থে যজ্ঞাদির অনুষ্ঠান করো এবং ব্রাহ্মণগণ ধনলাভ করুন। এটাই ধর্ম। চমৎকার!

আমার অনুমান এই, মহারাজ যুধিষ্ঠির এতাদৃশ কর্মকে আর ধর্ম বলে অনুভব করতে পারছেন না বলেই তাঁর অধুনাতন বিষয়বিরাগতা। মহদাশয় ধর্মরাজ কুরুক্ষেত্র নিধন পরবর্তীকালে প্রথমত মহিম্ন সেই পুরুষ যিনি তাঁর দীর্ঘ জীবনের আনুকূল্যে বহুদর্শী এবং বিবিধ দর্শনে সম্যক ঋদ্ধ ছিলেন তাঁর উপদেশ লাভ করেছেন। সেই মহাত্মা গঙ্গাপুত্রের শেষ দিবসসমূহে তাঁর এবং তাঁর সন্নিকটে আগত ঋষিগণের নিকট যুধিষ্ঠির বিবিধ নীতিকথা তথা ইতিহাস শ্রবণ করেও বর্ণাশ্রমী তাবৎ ধারণার প্রতি নিবিষ্ট হতে সক্ষম হননি বলেই আমার বিশ্বাস। তিনি সমাজ ধর্ম রাজকর্ম তথা মোক্ষ সম্পর্কীয় তাবৎ বিষয়েই তত্ত্বান্বেষী শিষ্যের ন্যায় ক্রমাগত প্রশ্নের পর প্রশ্ন করে গেছেন এবং তার উত্তরে নানাবিধ তত্ত্ব ও কাহিনি শ্রবণ করেছেন। বক্তাগণ তাঁর এবংবিধ জ্ঞানবচন শ্রবণ শেষেও যখন দেখলেন যে তিনি স্থিতচিত্ত হলেন না তখন তার বাল্যচিত্ততা তথা অমনযোগিতা বিষয়ে তাঁকে তিরস্কার করে শুধু যন্ত্রবৎ অনুষ্ঠেয়কর্ম সম্পাদন করে যেতে অনুজ্ঞা করলেন। কিন্তু হায়, তাঁরা এই জিজ্ঞাসু নরপতির হৃদয়ের আকুলতা কেউই অনুধাবন করলেন না। কেউ জানতেও চাইলেন না তাঁর জিজ্ঞাসার স্বরূপ প্রকৃত অর্থে কী? তাঁর প্রকৃত বিপন্নতাই বা কী?

কেশব এবং আমাদের পিতামহ ব্যাস তাঁদের তত্ত্বানুযায়ী যে সমাজ সৃজনে আকাঙ্খী ছিলেন সেই তত্ত্বানুযায়ী তাঁরা পাণ্ডবভ্রাতাদের শিক্ষিতকরণে প্রয়াসী ছিলেন। ভীমসেন, নকুল এবং সহদেবের ক্ষেত্রে তাঁদের কোনো প্রযত্নের প্রয়োজন হয়নি। কারণ তারা এই তত্ত্বকে অধ্যয়ন না করেই অন্ধভাবে ধর্ম হিসেবে এর অনুসরণ করেছেন। অজুর্নের মধ্যে কিছু মানবিক প্রশ্নের সঞ্চার হলে কেশব তাঁর তত্ত্বের এক মহৈশ্বর্যশালী ব্যাখ্যানের মাধ্যমে তাঁকে যুদ্ধোদ্যোগী করে তুলতে সক্ষম হন। যুদ্ধকে কেশব তাঁর তত্ত্ব প্রতিষ্ঠাকল্পে এক অসামান্য যোগরূঢার্থে ব্যাখ্যান করেন তথা তাঁর সখা অর্জুনকে সেই যোগরূঢ় অভিচারের জন্য এক সর্বনাশন অকার্য কর্মে উদ্দীপ্ত করেন। অর্জুন কেশবের ধ্বংস নীতিরই শিক্ষা গ্রহণ করেছিলেন বলেই সৃজনের কালে তাঁর মুখে কোনো বাগবিস্মৃতি দেখি না। বিগত কেশব কালে তৃতীয় পাণ্ডব সর্বার্থেই যেন হতবীর্য এবং হতোদ্যম। কেশব ব্যতিরেকে তাঁর নিজস্ব কোনো প্রজ্ঞা নেই। কিন্তু যুধিষ্ঠির শেষ পর্যন্ত কোনো বিশেষ তত্ত্বের আশ্রয় গ্রহণ না করলে সকলেই যৎপরোনাস্তি বিরক্তি ভাব প্রকাশ করেছেন। এমনকী মহাত্মা ব্যাসদেব পর্যন্ত। সমবেত বুধমণ্ডলী আপনারা একবার আত্মস্থ হয়ে এই মহাত্মার কার্য-পরম্পরা অনুধ্যান করুন। আমাদের মহৎভাগ্যে এমন একজন পরম করুণাময় অনন্ত ক্ষমাশীল, শরণাগত বৎসল, পরিণত এবং প্রাজ্ঞ জাতককে নিজেদের জীবৎকালে লাভ করেছি। তাঁর ত্রুটি-বিচ্যুতির বিবরণ অবশ্যই আমি উল্লেখ করব। কিন্তু একথা অবশ্যই জানবেন যে সেইসব বিচ্যুতিসমূহ সম্পূর্ণ বহিঃশক্তির অভিচারক নিবন্ধ মাত্র। ধর্মরাজ যদি তাঁর পারিপার্শ্বিকতার সহায়তায় যথোচিত ঋদ্ধ হতে পারতেন তবে এই পৃথিবী আজ ভিন্নরূপে আমাদের সকলের সম্মুখে এক অসামান্য আকর্ষণীয়া রূপে বিরাজ করতেন। পৃথিবীর মন্দভাগ্য যে এমন এক মহীয়ান স্বামী লাভ করেও নিহিত স্বার্থের কূটৈষণার জাল ছিন্ন করে তাঁর অঙ্কশায়িনী হতে পারলেন না।

মিত্রগণ, আমি যুধিষ্ঠিরের দৌর্বল্যও জানি। অবশ্য এই মহাত্মার ভালোমন্দ সবটুকুই আমি অত্যন্ত নিষ্ঠার সঙ্গে অবলোকন করেছি। ফলত তাঁর ভালোমন্দ আচার-আচরণ আমার ধারণায় অত্যন্ত দৃঢ়ভাবে প্রোথিত হয়ে আছে। এই সহজ মানুষটি সর্ববিধ গুণে, জ্ঞানে এবং কর্মে অনন্য। কিন্তু তাঁর দ্যূতাসক্তি, অক্ষক্রীড়ার প্রতি তাঁর তীব্র আকর্ষণ বোধহয় তাঁর স্বভাবের এক গভীরতম গহ্বর। এই গহ্বর সম্পর্কে প্রাচীনকাল থেকেই অক্ষোপাসকেরা বিষণ্ণ উচ্চারণ করে এসেছেন।

‘বারয়েয়মহং দ্যূতং বহূন দোষান্ প্রদর্শয়মন

স্ত্রিয়ো অক্ষা মৃগয়া পানমেতৎ কামসমত্থিতম্।।

(বন ১৩;২, ১৩;৭)

বলেছেন, ইদং বৈ দেবনং পাপং নিকৃত্যা কিতবৈঃ সহ

ধর্মেন তু জয়ো যুদ্ধে তৎপরং ন তু দেবনম্

(সভা ৫৯; ১০)

অক্ষোপাসকেরা বিষণ্ণ উচ্চারণ করে এসেছেন ‘ভাবি আর অক্ষ ক্রীড়া করব না …কিন্তু সুন্দর পিঙ্গল অক্ষগুলি ছকের উপর অবস্থিত দেখলে সংবরণ করতে পারি না নিজেকে। …এই যে (সজ্জিত) ত্রিপঞ্চাশৎ গুটিকা দৃশ্যমান, সম্মিলিত হয়ে তাঁরা ছকের উপর প্রভান্বিত যেন ভাস্বর সবিতৃ। এঁরা কারও বশীভূত নন, রাজারা পর্যন্ত এঁদেরকে নমস্কার করে থাকেন। একথা বেদবর্ণিত।

মহাশয় সেই দ্যূতক্রীড়া নামক অনন্ত গহ্বরকে স্ব স্বভাবে ধারণ করে রেখেছিলেন। অথবা একেই কি নিয়তি বা দৈব বলা হয়? এই স্বভাবজ গহ্বরের জন্যই কি ঈদৃশ মহাশয়গণের কুরুক্ষেত্র নামক মহাধ্বংসের দায়ভাগ বহন করতে হয়? হায়, পবিত্র মানুষ যুধিষ্ঠির, তুমিও কতই না অসহায়। সমবেত সুধীগণ, আপনারা কি জানেন এই কুরুকুলে তিনিই একমাত্র ব্যক্তি যিনি এই আমাকে অর্থাৎ এই বৈশ্যাপুত্র যুযুৎসুকে পর্যন্ত সম্মান জানিয়েছিলেন এই বলে যে-“মহাপ্রাজ্ঞ রাজপুত্র যুযুৎসু।”

রাজপুত্র? আমার এই অকিঞ্চিৎকর জীবনে আমি কদাপি ঈদৃশ সম্মান লাভ করিনি। যদিও আজ এই ব্যাপক বিনষ্টিরও দীর্ঘকাল পরবর্তী সময়ে অনুভব করি এ সম্মানও মনুষ্যের নিকট অতি তুচ্ছ, তথাপি কৌরব পাণ্ডবগণের অন্য কোনো ভ্রাতা তো আমাকে রাজপুত্র সম্ভাষণে আত্মীয়বোধে গ্রহণ করেনি। একমাত্র যুধিষ্ঠিরই তা করেছেন। একমাত্র তিনিই আমাকে ‘ ভ্রাতঃ’ বলে সম্ভাষণ করেছেন। যদিও আমি দুর্যোধনের জন্মের বৎসরকালের মধ্যেই জন্মেছি তথাপি কদাচ তাঁরা আমাকে নিয়ে ‘আমরা শত এক ভ্রাতা’ একথা বলেননি। তাঁরা সততই নিজেদের শতভ্রাতা বলেই পরিচয় দিতেন। আজ তাঁরা নেই বলেই আমি ধৃতরাষ্ট্রপুত্র নচেৎ কে আমাকে অন্তত সেই মর্যাদায় অভিহিত করেছেন? যুধিষ্ঠির করেছেন। কুরুকুলের কোনো অর্ধভ্রাতারাই দুই পুরুষ ধরে তাঁর নিকট অনাদৃত হননি। এখানেই মহারাজ যুধিষ্ঠিরের অন্যান্য কুরুবংশীয়দের সঙ্গে চারিত্রিক তথা দার্শনিক ভিন্নতা। তিনি তাঁর করুণাকাতর এক বৃহৎ হৃদয় জগতের তাবৎ আতপ্তদের জন্যই যেন বিছিয়ে রেখে বলেছেন,

‘মাতা যথা নিযং পুত্তং আয়ুসা একপুত্ত মনরুকখে

এবম্পি সব্বভূতেসু মান সম্ভাবয়ে অপরিমাণং’।

মা যেমন নিজ পুত্রকে স্নেহাভিষিক্ত করেন, সর্বমনুষ্যকে সর্বভূতকে সেমত স্নেহযত্ন সহকারেই অপরিসীম মমতায় সিক্ত করতে হবে।

কিন্তু সে কথা থাক, বর্তমান সভা যে বিষয়ে নির্ণয়াত্মক, সেই নির্ণয় বিষয়ে পর্যালোচনা সবিশেষ আবশ্যক। কিন্তু উপস্থিত বুধমণ্ডলী, সামন্তগণ, কুরুকুল বিদগ্ধগণ তথা প্রকৃতিপুঞ্জের জ্ঞাতার্থে আমি একটি গুরুত্বপূর্ণ ঘোষণা করতে প্রয়াসী। আপনারা বর্তমান সভায় যে নির্ণয়াকাঙ্খী হয়ে উপস্থিত হয়েছেন সেই নির্ণয় বোধকরি আপনাদের প্রথাগত ইচ্ছানুযায়ী আদপেই ততটা সহজ বা সরল নয়। বিগত যুদ্ধ রাজনৈতিক বাতাবরণকে কিন্তু আদৌ যুদ্ধ পূর্ববর্তী সরল বিন্যাসে আর স্থিত রাখেনি। সেখানে এক মহাসমুদ্র গভীর ভিন্নতা পূর্বাবস্থার সঙ্গে বর্তমানের মধ্যে বিভেদ সৃষ্টি করেছে। এই যুদ্ধকালকে সাতিশয় সংক্ষিপ্ত করে তার স্বাভাবিক গতির মাত্রাকে বহুগুণিত করেছে বলে উপস্থিত প্রাজ্ঞশীর্ষদের যে নির্ণয়, বোধ করি তা যথার্থ কালানুগ হবে না। বর্তমান নির্ণয়ে পরম্পরাগত ভাব বজায় রেখেই সুনিপুণ চাতুর্যে যুদ্ধোত্তরকালীন উদ্ভূত নতুন ভাবধারাকে প্রাধান্য দিতে হবে। সে ভাবধারা আমি পুনর্বার ঘোষণা করছি, প্রথাগত এতাবৎকালীন বর্ণাশ্রমী ভাবধারা নয়। বর্ণাশ্রমপদ্ধতি তার ধারা পরিবর্তন করে যে গতি অবলম্বন করেছে সেই গতিকে প্রত্যক্ষ করে তার বহমানতার খাতটি সংস্কারের মাধ্যমেই অতঃপরের সুষ্ঠু সামাজিক, ব্যক্তিক এবং রাজনৈতিক স্রোতবিন্যাস প্রয়োজন। পরম্পরা অবশ্যই এক অত্যন্ত প্রয়োজনীয় বিচার। কিন্তু তা কোনোক্রমেই অন্ধ পরম্পরা নয়। পরম্পরাজনিত গতির প্রত্যক্ষায়ণে নির্দিষ্ট বাঁকগুলোর নির্ণয়করণ তথা সেই বাঁকে উপস্থিত হয়ে সঠিকভাবে পরম্পরার স্বাভাবিক গতির অনুসরণ বোধকরি অতঃপর ধর্ম বলে বিবেচিত হবে। গতির স্বাভাবিকতাই তো ধর্মপদবাচ্য হওয়া কাম্য।

সে মতে এই সভাকে আমি সনির্বন্ধ অনুরোধ জানাই হে সভাসদগণ, আপনারা বিগত সমাজ তথা রাষ্ট্রবিধান এবং তার ফলসমূহ চিন্তায় রেখে ভবিষ্য ব্যবস্থাপনার প্রস্তাবনা করুন। ভ্রান্তি যেন ক্রমান্বয়ী না হয়। সভায় কাঙ্খিত সামাজিক বিধিনির্ণয় যেন প্রকৃতিপুঞ্জের কল্যাণে শান্তি হয়ে বিরাজ করে। আমার এই বাগবিস্তারে আমি কোনো ব্যক্তি মানুষের প্রতি যদি কিছুমাত্র কটাক্ষ করে থাকি এবং সেই কটাক্ষ যদি যুক্তিহীন দ্বেষ অথবা অসূয়াযুক্ত বলে কেউ মনে করেন তবে তা এই অসংস্কৃত বৈশ্যাপুত্রের স্বাধ্যায়-প্রমাদতাজনিত ত্রুটি বলেই ক্ষমা করবেন। আমি আদপেই কিছুমাত্র স্বাধ্যায়জনিত পরম্পরায় সংস্কৃত নই। একমাত্র মহাত্মা বিদুর এবং আমার পরমাদর্শ পুরুষ করুণাকরণ যুধিষ্ঠিরের জীবনচরিতই আমার তাবৎ বোধির আশ্রয়।

যুযুৎসুর ভাষণ সভাস্থলে বিষম আলোড়নের সৃষ্টি করল। কেউ তাঁর মতের পক্ষে, কেউবা বিপক্ষে সরবে বিতণ্ডা শুরু করলেন। ভীম নিতান্ত ক্রুদ্ধ হয়ে তাঁকে অর্বাচীন, অসংস্কৃত এবং অপরিণামদর্শী ক্ষমতালাভেচ্ছু বলে তিরস্কার করলেন। নকুল এবং সহদেব বৈশ্যাপুত্রের ঈদৃশ স্পর্ধায় সভার কী করণীয় সে বিষয়ে নানা বিতর্কের সূত্রপাত করলেন। শুধু অর্জুন এবং যুধিষ্ঠির নির্বাক রইলেন। অচ্যুতের প্রয়াণের পর অর্জুন বর্তমানে প্রায় জীবন্মৃত। তাঁর পূর্বেকার সেই তেজোদীপ্তি, প্রকৃত যোদ্ধাসুলভ আচরণ কিছুই আর পরিলক্ষিত হয় না। কোনো প্রকারে জীবনের শেষ প্রান্তের ভারটুকুই যেন তিনি বহন করছেন, এমন মনে হয়।

বিতণ্ডা চরমে পৌঁছলে আমি সকলকে সংযত করতে প্রয়াসী হলাম। যুযুৎসুর বক্তব্য আমার নিকট কিছুমাত্র অস্বাভাবিক বোধ হল না। তাঁর ভাষণের সারবত্তা আমি সম্যক উপলব্ধি করলাম। সভার উদ্দেশ্যে জানালাম যে এই সভা পূর্ববর্তী সমস্ত সভা থেকে চারিত্রিকভাবে ভিন্ন। কেননা যে সমস্যার জন্য এই সভার উদ্যোগ সেই সমস্যাটিও পূর্বেকার সমস্যা থেকে প্রকৃতিগতভাবেই পৃথক। এখানে বিভিন্ন মতের মানুষ তাঁদের ক্ষোভ বিচার তথা উপদেশাদি সরল সহজভাবে এবং নির্ভয়ে প্রকাশ করতে পারলেই সভার উদ্দিষ্ট নির্ণয় সুচারু হবে। অতএব সভা যেন কারও বক্তব্যেই ব্যক্তিগত উষ্মা প্রকাশ করে এই সহজতা বিনষ্ট না করে।

আমার এই বচন শ্রবণান্তর উপস্থিত ব্রাহ্মণগণ বিতণ্ডা তুললেন। জনৈক নারদীয় সংহিতাকার অত্যন্ত উত্তেজিত অবস্থায় প্রশ্ন করলেন, একজন বৈশ্যাপুত্র সূত জাতীয়ের এ কীদৃশ আচরণ? অহো! এ কী অন্যায় স্পর্ধা! সভাসদগণ, অবলোকন করুন, রাষ্ট্রীয় নীতি নির্ণয় বিষয়ে ব্রাহ্মণ এবং ক্ষত্রিয়কে অতিক্রম করে জনৈক বৈশ্যা দাসীপুত্র কীদৃশ অনধিকারজনিত মতামত সভাস্থলে উপস্থিত করছে। এ দ্বারাই প্রতিপন্ন হয় যে দ্বাপরযুগ অতিক্রান্ত এবং কলির সূত্রপাত ঘটেছে।

নারদীয় এই সংহিতাকার ব্রাহ্মণ, মহাত্মা কৃষ্ণদ্বৈপায়ন এবং অচ্যুতের দ্বারা নিয়োজিত হয়ে আমি যখন রাষ্ট্রসংহিতা রচনা করি তখন আমার সহায়ক ছিলেন। তিনি প্রাচীন শাস্ত্রাদি বিষয়ে অসামান্য পণ্ডিত। নাম বিপুল সুজাত। বিপুল বললেন মহামান্য সভা, আমাদের রাষ্ট্রিক বিন্যাসে যে যে নীতি নির্ণায়ক সিদ্ধান্তের বিষয় আমরা এতকাল ধরে পরম্পরাগতভাবে সৃজন করে এসেছি অদ্য কি সেই সব বিষয়ের নির্ণয় নিমিত্ত বৈশ্য, শূদ্রাদি ইতরজনের পরামর্শ অনুযায়ী কর্ম করতে হবে? বর্তমান নির্ণায়ক নীতির সংরচন বিষয়ে কি এইসব বৈশ্য, শূদ্রাদি সূতমাগধাদি ব্যক্তিগণ স্ব স্ব মতামতের প্রকাশে ঈদৃশ স্বাধিকারপ্রমত্ততা প্রদর্শন করবে? আমরা জানি, যুযুৎসু ধৃতরাষ্ট্রনন্দন। কিন্তু সে তো বৈশ্যাপুত্র। সে কীভাবে এমত দাবি করতে পারে যে বর্তমান সমাজ যেহেতু পূর্বেকার অনুরূপ নয় অতএব নতুন নীতি নির্ধারণে তাঁদের মতামতকে গণনা করতে হবে। আমার মনে হয় ইতরজনের রাজনীতি ক্ষেত্রে এমন অধিকার প্রাপ্তি হলে ভবিষ্যতে সমাজ সৌগত অথবা লোকায়তিক সমতাবাদাশ্রয়ী হবে। সেক্ষেত্রে আমাদের এতাবৎকালের যজ্ঞাদি বিনষ্ট হবার সম্ভাবনা প্রবল। আমাদের নারদীয় ঋষিদের পরম্পরা যেভাবে রাষ্ট্রকার্যক্রম এবং সমাজবিন্যাসের শাস্ত্র সংসারে এতকাল প্রতিষ্ঠা করে এসেছেন তাকে সাময়িক ইদৃশ বিসদৃশ মতবাদ আশ্রয় করে সহসা উৎসৃষ্টকরণ উচিত কিনা সভা বিচার করুন। এইসব ইতরজাতীয় জনেদের মধ্যে সূত মাগধিগণ দীর্ঘকাল প্রশাসনিক দায়িত্ব পালন করে রাজনীতি বিষয়ে কিঞ্চিৎ ধারণা লাভ করেছেন, কিন্তু তা অবশ্যই পরম্পরার কষ্টিপাথরে বিশ্লেষিত হয়নি। ব্রাহ্মণ বা ক্ষত্রিয়দের মেধার স্তরে পৌঁছোতে এই বর্ণ বা বর্ণসংকরদের বহু বহু যুগের অনুশীলনাদির প্রয়োজন হবে। শুধুমাত্র তাৎক্ষণিক বোধ বিচারের ভিত্তিকে আশ্রয় করে এবং কোনো প্লবতা পরবর্তী বিশৃঙ্খলাকে উপজীব্য করে বৃহৎ মানবসমাজের কল্যাণাদর্শ স্থাপিত করা যায় কিনা সেই বিষয়েও সভাকে ভাবিত হতে অনুরোধ করি। মহাত্মা বিদুরও যদিও শূদ্রীসূত, কিন্তু তাঁর বিচার সম্পূর্ণ গৃহীত সত্য। তিনি শূদ্রীপুত্র হলেও অপরিসীম তপস্যা এবং স্বাভাবিক মেধার নিমিত্ত বিরলতম এক উচ্চস্তরে উন্নীত হতে সক্ষম হয়েছেন। পরন্তু মহর্ষি কৃষ্ণদ্বৈপায়ন স্বয়ং তাঁর পিতা। সভাসদগণ, কুরুবিশ্বে মহামতি বিদুরের এই প্রতিষ্ঠার পশ্চাতে মহর্ষি কৃষ্ণদ্বৈপায়নের পিতৃত্ব কী পর্যন্ত তাৎপর্যপূর্ণ তা আপনারা নিশ্চয়ই অনুধাবন করবেন। তিনি যদি বিগত মহারাজ বিচিত্রবীর্যের ঔরসে ওই শূদ্রার গর্ভজাত হতেন তবে বোধকরি তাঁর স্বাভাবিক মেধার স্ফুরণও এমত হত না এবং মহামন্ত্রিত্বের এই পদও তিনি লাভ করতেন না।

একথা সত্য যে মহর্ষি কৃষ্ণদ্বৈপায়ন ইচ্ছুক না হলে আমার এই কুলে মহামন্ত্রিত্ব পদ কিংবা এমন প্রভাবশালী ভূমিকা পালন করার ক্ষমতা লাভ আদৌ সম্ভব হত না। আমার মহামন্ত্রিত্ব পদ লাভের মুহূর্তে কুরুকুলবেষ্টন করে যে ব্রাহ্মণবর্গ ছিলেন তাঁরা কম কোলাহল করেননি। আমার পিতা কৃষ্ণদ্বৈপায়ন তাঁর তর্জনী সংকেতেই তাঁদের স্তব্ধ করতে সক্ষম হয়েছিলেন। কেননা গোটা কুরুকুলই তাঁর বীর্যসম্ভূত। অতএব কে রাজা এবং কে মহামন্ত্রী হবেন এ বিষয়ে আমার জ্যেষ্ঠতাত ভীষ্ম পর্যন্ত মহর্ষি বাদরায়ণির ইচ্ছার বিরুদ্ধতা করেননি বা করতে সাহস করেননি। ব্রাহ্মণ এবং ক্ষত্রিয়কুল যতই বজ্রগর্ভনিনাদে গগনবিদীর্ণ করুন তাঁরা জানেন যে মহাজননী সত্যবতী এবং তাঁর কানীন পুত্র কৃষ্ণদ্বৈপায়ন বর্ণসংকরত্বকে আদৌ অবাঞ্ছিত মনে করতেন না বরঞ্চ তার আকাঙ্খাই করেছেন। কিন্তু তাঁদের কাঙ্খিত সংকরত্ব যদৃচ্ছ ছিল না। তা ছিল ক্ষেত্র বিচারাশ্রয়ী। যেমন, সত্যবতীর ক্ষেত্রে পরাশর রূপ বীজ, অম্বিকা, কৌশল্যা, ইত্যাদির ক্ষেত্রে কৃষ্ণদ্বৈপায়ন রূপ বীজ অথবা কুন্তীরূপ ক্ষেত্রে মহর্ষির নির্বাচিত পুঙ্গবদের বীজ। এই পর্যন্তই তাঁরা আগ্রহী। এর অতিরিক্ত অর্থাৎ যেখানে তাঁদের নিয়ন্ত্রণ পৌঁছোয় না, সেখানে নয়। এর প্রমাণ আমার নিকট প্রতিভাত হয়েছে নানান সংঘটনে। একটিই উদাহরণ দিচ্ছি। আমার দয়িতা কুন্তীর কানীন অপত্য কর্ণ বিষয়ে তিনি অনবহিত ছিলেন না। মহর্ষি স্বয়ংই মহাজননীর কানীন পুত্র। অতএব কানীন পুত্র বিষয়ে তাঁর কোনো বিরূপ সংস্কার থাকার কারণ নেই। তথাপি অন্যান্য কুন্তীপুত্রদের ন্যায় তিনি কর্ণকে কুরুকুলে গ্রহণ করানোর নিমিত্ত আদৌ সচেষ্ট হননি। এ বিষয়টি যদিচ অতি বিলম্বে আমার জ্ঞানগোচর হয়েছে তথাপি আমি এর কোনো সরল তাৎপর্যের সন্ধান পাইনি। এর একটিই কারণ, যদিও অন্বীক্ষাক্রমে তা খুবই দুর্বল বলে আমার নিকট প্রতিভাত হয়েছে, তা হল যুগ পরিবর্তনে নিয়োগপ্রথা আদৃত হলেও সহোঢ় পুত্র সহ কোনো রমণীর পতিগৃহে আগমন তখন প্রশংসনীয় ছিল না। এ প্রসঙ্গে একটি গূঢ় কথা বলে রাখি, মহর্ষি এবং জ্যেষ্ঠতাত ভীষ্ম উভয়েই রাজ্ঞী কুন্তীকে স্বৈরিণীই মনে করতেন এবং কর্ণকে স্বৈরিণীজ। এই স্বৈরিণীজ সন্তানেরাই একসময় জারজ নামে অভিহিত হতে থাকে। যেমন আমার জন্মের বহুকাল পরে আমি এই আখ্যায় আখ্যাত হয়েছি। অথচ আমার বুদ্ধিতে কদাচ এমত বিচারের তাৎপর্য লভ্য হয় না যে একজন কামুক পুরুষ তাঁর অভিষ্ট সিদ্ধ করে যখন তাঁর ব্রাহ্মণত্ব মহর্ষিত্ব বা মহত্ত্ব থেকে পতিত হন না তখন কেন একজন নারীকে আজীবন এই কলঙ্কের ভাগিনী হতে হবে? তা সে অকামা কার্যব্যপদেশে বা স্বেচ্ছায়ই সকামা যদি হয়ও তথাপি।

এই ব্রাহ্মণ অর্থাৎ বিপুল সুজাত যে বিরোধ বর্তমানে উপস্থিত করলেন তার যথোচিত উত্তর প্রদানে আমি সমর্থ। আমি বলতেই পারি হে ব্রাহ্মণ, যদিচ মহর্ষির কৃপায় আমি বিদুর এই কুরুবিশ্বের মহামন্ত্রী কিন্তু মহর্ষি যদি এক্ষণে ইচ্ছা নাও করেন তথাপি আমার দীর্ঘকালীন মহামন্ত্রিত্ব এবং ক্ষমতার কেন্দ্রে অবস্থানও যে একটি পরম্পরার বীজ উপ্ত করেছে আর সে বীজ অঙ্কুরিত হয়ে অনুকূল বর্ষণ আতপাদি ভোগে ঋদ্ধ হয়ে বর্তমানে মহীরুহ হতে চলেছে, এ সত্যের ব্যতিরেক হবে না। কাল এমনই চরৈবেতিরূপ চংক্রমণে সমাজকে নিত্য নূতন রূপে নির্মাণ করতে থাকে। এর গতিরোধ করা কারও পক্ষেই সম্ভব নয়। নারদীয় ঋষিগণের পরম্পরা বিশ্লেষণ করলেও দেখা যাবে যে প্রথম বা আদি নারদ এবং অদ্যকার এই বিপুল সুজাত নামক নারদের সংহিতাবৃত্তি এক বা অভিন্ন নয়। যুগ পরিবর্তনে যে যুগধর্ম তথা নীতি পরিবর্তিত হবে এ কিছু বিচিত্র নয়। একথা দেবর্ষি নিয়ত কীর্তনও করেছেন। সত্য, ত্রেতা, দ্বাপর এবং কলি এই চার যুগের নীতির ভিন্নতার কথা মহর্ষিগণ সদাই উপদেশ করে থাকেন। কিন্তু ব্রাহ্মণ্য নিহিতস্বার্থ, যুগসন্ধিক্ষণে এক অজ নিত্য শ্বাশ্বত পুরাণ যা ‘ন হন্যতে হন্যমানে শরীরে’ এমন এক অস্তিত্বের উপস্থাপনা করতে সর্বদাই ব্যগ্র। কিন্তু অদ্যাবধি আমি এমন কোনো সত্তার অস্তিত্ব, কোনো ধারণার অথবা কোনো অনুভূতিকে স্বাভাবিক জ্ঞানবলক্রিয়ায় জ্ঞাত হইনি যা প্রকৃতই সনাতন বা শাশ্বত।

ব্রাহ্মণ বিপুল তাঁর বক্তব্য সমাপনান্তে আসন পরিগ্রহ করে উপবিষ্ট হয়েছেন। তদনুবর্তী ব্রাহ্মণগণ স্ব স্ব শিখা আন্দোলিত করে তাঁকে সমর্থনসূচক অভিধায় অভিহিত করলে আমি সমূহ প্রমাদ অনুভব করলাম। এ বিতর্ক যে কতদূর ব্যপ্তি পেতে পারে তার নির্ণয় আমার পক্ষে কদাচ দুরূহ নয়। কিন্তু এই সভায় আমি কোনো বিরোধের সপক্ষে ছিলাম না। এখন বিরোধ যখন উপস্থিত হল তার নিরাকরণার্থ আমাকে অবশ্যই যথোচিত কর্তব্য পালন করতে হবে। আমাকে অবশ্যই যুযুৎসুর অন্বিক্ষাকে প্রতিষ্ঠা দিতে হবে কেননা তা যুগানুগ যৌক্তিকক্রমে সিদ্ধ বলে আমি মনে করি। যুযুৎসুর কন্ঠে তো যুগই কথা বলছে।

সভা যখন এইভাবে আলোড়িত তখন অগ্রজকে নিবেদন করলাম তিনি যেন বর্তমান সমস্যার গতিপ্রকৃতি অনুধাবন করে সময়োচিত আলোচনা দ্বারা সংকটের নিরাময়কল্পে প্রয়াসী হন। মহারাজ ধৃতরাষ্ট্র উপস্থিত বিশিষ্টদের মধ্যে সর্বাপেক্ষা প্রাচীন। লোক, সমাজ তথা রাষ্ট্র চরিত্র বিষয়ে তাঁর জ্ঞানও সুদূরপ্রসারী। কিন্তু শোক এবং প্রাচীনতা জনিত ক্লেশে তিনি এতই ধ্বস্ত যে তাঁর পক্ষে দীর্ঘক্ষণ ভাষণ প্রদান নিতান্তই কষ্টসাধ্য। তথাপি তিনি তাঁর স্বভাবোচিত গাম্ভীর্যে জলদমন্দ্র কিন্তু ঈষৎ কম্পিত কন্ঠে তাঁর বক্তব্য বলতে লাগলেন। ধৃতরাষ্ট্র বললেন এই মহতী সভাকে সশিষ্টাচার সম্ভাষণ এবং নমস্কারাদি জ্ঞাপনান্তর আমি আমার কথন নিবেদন করছি। বস্তুত আমি জন্মান্ধতা নিবন্ধন কখনোই কোনো বিষয়ের ব্যাখ্যার প্রযত্ন করিনি। সারাজীবন শুধু প্রশ্নই করেছি এবং তার উত্তর সংগ্রহ করে গেছি। আপনারা জ্ঞাত আছেন আমার সেই চিরন্তন প্রশ্নমালার উত্তরদাতা হচ্ছেন আমার পরমপ্রিয়, পরমমিত্র এবং স্নেহাস্পদ কনিষ্ঠ বিদুর। বিদুর তাঁর মন্ত্রিত্বকালে সর্বতোভাবে আমার কল্যাণকামী হয়ে আমায় নানাবিধ মন্ত্রণায় তথা সদুপদেশে ধর্মপথ প্রদর্শনায় রত ছিলেন। কিন্তু দুরারোগ্য ব্যধিগ্রস্তের যেমন ঔষধ অথবা সুপথ্যে রুচি হয় না আমিও এই মহাত্মার উপদেশের প্রতি তেমনই ব্যাধিগ্রস্তের আচরণই করেছিলাম। আজ এই জীবনসায়াহ্নে শোকগ্রস্ত, ধ্বস্ত, এবং লাঞ্ছিত আমি শুধু একথাই বলতে পারি যে আমি মন্দভাগ্য। অথবা মনুষ্যমাত্রেই কালদ্বারা সৃজিত অসহায় এক ক্রীড়াপুত্তলিকা এবং কালই তার অমোঘ ক্রীড়ক।

মহাশয়গণ, আজ যখন প্রথম এবং অবশ্যই শেষ বারের মতো আপনারা আমাকে এই সংকটকালে কিছু রাষ্ট্রবিষয়ক নির্ণায়ক কথা বলতে অনুজ্ঞা করেছেন তখন সর্বাগ্রে আমি আমার স্বকৃতকর্মের সমালোচনা জ্ঞাপন করতে চাই। আপনারা বিরূপ হবেন না, কেননা এ সুযোগ আমি আর দ্বিতীয়বার হয়তো প্রাপ্ত হব না। অতএব, আমার আত্মকথা এবং আত্মদোষ সমাচার আমি এক্ষণে উপস্থিত করতে প্রয়াসী।

মহাশয়গণ, আমার চরিত্রে যে মহদ্দোষ অদ্য আমার নিকট প্রতিভাত তা হচ্ছে আমি পুত্ররূপ এবং আত্মরূপ শত্রু বিষয়ে মহাত্মা বিদুরের উপদেশের মান্যতা করিনি। শাস্ত্র বলেছেন, রাজা রাজকুমারদের জন্মাবধি রক্ষণে সচেষ্ট হবেন। তাদের প্রতি তাঁর তীক্ষ্ণ দৃষ্টি সতত জাগরূক থাকবে। কথিত আছে রাজপুত্রেরা সাধারণত কর্কটকের সমধর্ম বিশিষ্ট বলে স্ব স্ব জনকদের ভক্ষণকারী হতে পারে। কুলীরকেরা যেমন পিতৃভক্ষণকারী হয়ে জীবিত থাকে রাজপুত্রেরাও তদ্রূপ পিতৃভক্ষণকারী হয়ে ঐশ্বর্যভোগী হওয়ার আকাঙ্খায় আকাঙ্খী হয়। মহাত্মা দ্রোণ ভারদ্বাজ বলেছেন যে সব সন্তান জন্মলাভ করলে পিতা তাঁদের প্রতি স্নেহাকৃষ্ট হন না তাদেরকে গুপ্তভাবে হত্যা করা বাঞ্ছনীয়। মহাত্মা বিদুরও দুর্যোধনের বিষয়ে আমাকে প্রায় অনুরূপ মন্ত্রণা দিয়েছিলেন। তিনি বলেছিলেন, মহারাজ এই পুত্র আপনার অখ্যাতি আনয়নকারী, কুলের পক্ষে দোষস্বরূপ আপনি একে পরিত্যাগ করুন। নচেৎ এর থেকে আপনার কুলের মহাভয় উদ্ভব হবার আশঙ্কা। কিন্তু আমি তার প্রতি কদাপি স্নেহশূন্য হতে পারিনি বলে তাকে পরিত্যাগ বা হত্যা করা আমার পক্ষে সম্ভব হয়নি। অন্য আচার্যগণও নানাবিধ উপদেশ প্রদানে হয় তাকে পরিত্যাগ নয় হত্যা কিংবা দূরস্থানে নির্বাসন ইত্যাদি ব্যবস্থাগ্রহণ বিষয়ে আমাকে উপদেশ করেছেন। আমি কোনো কথাই শ্রেয়বোধে পালন করিনি। এমনকী আমাদের পরম শ্রদ্ধেয় জ্যেষ্ঠতাত আচার্য কৌণপদন্ত ভীষ্মের পরামর্শে আমি তাকে তার মাতৃবান্ধবীদিগের নিকটও সমর্পণ করিনি। তিনি বলেছিলেন হত্যা, কারানিগ্রহ, সীমান্তবর্তী আটবিক অঞ্চলে অথবা ভিন্নরাজ্যে নির্বাসনাদির মতো করুণ ব্যবস্থা গ্রহণ না করে যদি মাতৃবান্ধবীদিগের গৃহে দুর্যোধনসদৃশ জাতককে স্থাপিত করা হয় তবে তৎকর্তৃক ভবিষ্যকালে আচরিত মহদ্ভয় নিবারিত হতে পারে।

রাজপুত্রগণ স্বভাবগুণে ত্রিবিধ, একথা শাস্ত্রে উক্ত আছে। যেমন, বুদ্ধিমান, আহার্যবুদ্ধি এবং দুর্বুদ্ধি। আচার্য কর্তৃক নির্দিষ্ট যে অপত্য কেবল ধর্ম ও অর্থ উপলব্ধি এবং আচরণ করে তাকে বুদ্ধিমান পুত্র বলা হয়। যে পুত্র ধর্ম ও অর্থ উপলব্ধি সত্ত্বেও তার উপযোগ করে না তাকে বলা হয় আহার্য বুদ্ধি, আর যে পুত্র সতত প্রমাদপরায়ণ হয় এবং ধর্ম ও অর্থের দ্বেষ করে তাকে বলে দুর্বুদ্ধি পুত্র। আমার প্রিয় ভ্রাতা এবং সুহৃদ বিদুর তথা অন্যান্য হিতার্থী উপদেষ্টাগণের মতে আমার দুর্যোধন দুর্বুদ্ধি পুত্র বলে আখ্যায়িত। এমত বলা হয় যে তার এবং একমাত্র তারই বুদ্ধিদোষে কুরুক্ষেত্র রূপ এই মহাআহব এবং ঈদৃশ লোকক্ষয়। আমি জানি যে দুর্যোধন সাতিশয় ক্ষমতা তথা রাজ্যপ্রেমী ছিল। কিন্তু তার পিতা হিসাবে আমি কদাপি তাকে এবিষয়ে দোষী বলে অনুভব করিনি। উপস্থিত মিত্রগণ, এখনও তাকে আমি এতাদৃশ বিষয়ে দোষী ভাবতে পারি না। মহাশয়গণ, আমি স্বয়ংই চরিত্রগতভাবে কী পর্যন্ত ক্ষমতাকামী এবং রাজ্যপদলোভী ছিলাম তা আপনারা সকলেই অবগত আছেন। আমার সেই চারিত্রিক গুণ বা দোষ যাই আখ্যা দিন আমার পুত্র দুর্যোধনের মধ্যে অনুশীলিত তথা পরিবর্ধিত হয়েছে। ক্ষত্রিয়চর্যাশ্রয়ী মনুষ্যগণের যাপিত জীবনে এ কিছু অভূতপূর্ব বা অনাচরণীয় স্বভাব বলে আমি মনে করি না। ক্ষত্রিয় নামধেয় মনুষ্য মাত্রেরই এই স্বভাব, এই তাদের স্বধর্ম। ক্ষত্রিয়বর্ণ অর্থই ক্ষমতা এবং ক্ষমতাশালী অর্থই ক্ষত্রিয়বর্ণ। এই বর্ণের সৃজনই এই কারণে ঘটেছে। একারণে কাউকেই ব্যক্তিগতভাবে দায়ী করা উচিত কিনা আপনারা বিচার করুন।

আমার অগ্রজ যে এমত বাগ্মিতায় পটু পূর্বে তা কখনোই অনুভব করিনি। মহারাজ অতিরিক্ত পুত্রবৎসল অত্যন্ত অভিনয় পারঙ্গম এবং অন্তরে বাহিরে দ্বিবিধ সত্তার ব্যবহারে সুনিপুণ এমনভাবেই তাঁকে বুঝেছিলাম এবং তা কিছু মিথ্যেও নয়। তবে সততই তাঁকে অধিক প্রশ্নকারী এবং কদাচিৎ বাগ্মী রূপে প্রত্যক্ষ করেছি। কখনোই তিনি কোনো তত্ত্বগত বিষয়ে বাগবিস্তার করেননি। অথচ এই মহাসভায় আহুত হয়ে তিনি যে অসামান্য বিশ্লেষণী প্রক্রিয়ায় তাঁর নিজস্ব অন্বীক্ষার উপস্থাপনা করে চলেছেন তা অভূতপূর্ব। মহারাজ যেভাবে এই সভাস্থলে তাঁর বাগ্মিতার সুত্রপাত করলেন তাতে বোধ হচ্ছে তিনি আজ দীর্ঘ উন্মোচনে নিজেকে তখা এই ক্ষত্রসমাজকে উন্মোচিত করবেন। কিন্তু বার্ধক্যবশত অশক্ততায় ক্ষণে ক্ষণে তার বিরতির প্রয়োজন হচ্ছিল। মহারাজের বয়স এখন প্রায় নবতি অতিক্রান্ত। দেহে মনে যদিচ ঈদৃশ শ্লথতা স্বাভাবিকভাবে তাঁর আসত না, কিন্তু অসুমার শোক তাঁকে প্রায় শতবর্ষীয় বার্ধক্যে যেন উপনীত করেছে। প্রব্রজনান্তে ফিরে এসে দেখেছি মহারাজ তাঁর পূর্বেকার দ্বিবিধ আচরণী থেকে নিজেকে মুক্ত করেছেন অনেকটাই। তাঁর স্বভাবজ অভিনয় ক্রিয়া এখন তাঁর আচরণে আর ততটা দৃষ্ট হয় না যেমন পূর্বকালে হত। নিজের দুর্বহ ভার লাঘব করার জন্য মহারাজ যেন এখন অনেকটাই মোহশূন্য ভাবে নিজেকে উন্মোচিত করেই রেখেছেন। অথবা জাগতিক বন্ধন মুক্তিই কি এর কারণ? আমি প্রতিটি বক্তার বাগ্মিতা অনুপুঙ্খভাবে মস্তিষ্কে গ্রথিত করে যাচ্ছিলাম এবং অনুভব করছিলাম মহাকাল কীভাবে ক্রিয়াশীল হয়ে গ্রহণ-বর্জন প্রক্রিয়ায় ব্যক্তি এবং সমাজের রূপান্তর ঘটান। আমি মহাত্মা বাদরায়ণির দূরদর্শিতার কথাও স্মরণ না করে পারছিলাম না। কারণ মহাকালের এই রূপান্তরী লীলার যথাসাধ্য অনুলিপি সংরক্ষণের মহৎ প্রস্তাবনা তো তাঁরই। ভবিষ্য প্রজন্ম এই অনুলিপিতেই তাদের পরম্পরার পুরাণেতিহাস প্রাপ্ত হবে।

খানিক বিরামের পর মহারাজ ধৃতরাষ্ট্র পুনরায় বলতে লাগলেন- উপস্থিত সভ্যবৃন্দ, ক্ষত্রিয় রাজপুরুষদের মন্ত্রণাদাতা ব্রাহ্মণ ঋষিগণ রাজ্যলাভ, রাজ্য প্রতিপালন, রাজ্য এবং আত্মসংরক্ষণ তথা দণ্ডাদির আচরণ বিষয়ে যে সংহিতা রচনা করেছেন সেই সব সংহিতা আমি দেবর্ষি নারদ, সনৎ সুজাতাদি ঋষি, মহাত্মা কৌণপদন্ত ভীষ্ম, আচার্য ভারদ্বাজ দ্রোণ এবং আমার সুপ্রিয় আনন্দবর্ধন ভ্রাতা বিদুরের নিকট শ্রবণ করেছি। সেইসব সংহিতাই আমা হেন ক্ষত্রচর্যাশ্রয়ী মনুষ্যগণের নিকট ধর্ম বলে এতকাল ধরে উদগীথ হয়েছে। সেই সব সংহিতায় আমরা কী শিক্ষালাভ করেছি? না, পুত্র কলত্র সম্বন্ধী ভ্রাতা বৈদ্য গণক ক্রীড়ক অথবা তাবৎ কাউকেই রাজা সরল বিশ্বাসে গ্রহণ করবেন না। আত্মরক্ষার প্রয়োজনে এদের যে কোনো ব্যক্তিকে যে কোনো উপায়ে হত্যা বা নির্বাসন দণ্ডে নিগৃহীত করবেন। এ নিয়ে প্রভূত উপদেশ নিয়মাবলি সংহিতায় উপস্থাপিত করা হয়েছে এবং ক্ষত্রনামধেয় পুঙ্গবেরা রাজচর্যাশ্রয়ী অথবা রাজচর্যাকাঙ্খী হলে যে এমন সংহিতা ধর্মচারীই হবেন এ নিয়ে বিস্তৃত বাকমালা সেখানে গ্রথিত রয়েছে। আমরা ক্ষত্রনামধেয় পুঙ্গবেরা সেই অনুশাসন মতে বাল্যাবধি এইসব ব্রাহ্মণ ঋষি কর্তৃক প্রশিক্ষিত হয়ে থাকি। পাণ্ডবেরা যে কোনো কারণেই হোক ঈদৃশ শিক্ষা খুব কমই লব্ধ হয়েছেন। অথবা এই শিক্ষা ব্যতিরেকেও এমন কিছু মহৎ শিক্ষা তাঁদের বিভিন্নকালীন বনব্রজতায় তাঁরা প্রাপ্ত হয়েছেন যা আমি বা আমার পুত্রগণ তাঁদের মতো স্বাভাবিকভাবে পাইনি। ফলত, কৌরবদের ধর্মবোধের সঙ্গে পাণ্ডবদের ধর্মবোধের এক অসুমার ব্যবধান সৃষ্ট হয়েছে। দুঃখের বিষয় এই যে বিগত মহাপ্লবের ফল যদিচ সর্বাধিকভাবে আমারই মহাশোকের কারণ হয়েছে তথাপি প্রকৃতিপুঞ্জ এবং তাবৎ সংসার একারণে আমাকে এবং আমার হতভাগ্য ওই পুত্রকেই দায়ী করেছে। ব্রাহ্মণ এবং ঋষিগণ তাঁদের সংহিতা রচনার জন্য কিন্তু আদৌ কোনো দায়িকতায় সমালোচিত হন না।

সভাসদ বুধগণ, আমি বহু মূল্য প্রদানে হৃতসর্বস্ব হয়ে আজ এক তত্ত্বমীমাংসায় উপনীত হয়েছি। সেই মীমাংসা বর্তমানকালীন ন্যায়াশ্রয়ে গ্রাহ্য অথবা অগ্রাহ্য তা আপনারাই বিবেচনা করবেন। আমার মীমাংসা এই যে স্বাধ্যায়াদি কর্মে নিজ স্বার্থ সংরক্ষণেচ্ছু ব্রাহ্মণ্যবর্গ বহুকালাবধি স্ববর্ণীয়দের পোষকতা নিমিত্ত সংহিতাসমূহের বিন্যাস করেছেন। সংহিতাকারগণ, ব্রাহ্মণ এবং ক্ষত্রচর্যাশ্রয়ী মনুষ্যগণের স্বার্থই এইসব সংহিতায় সংরক্ষিত করেছেন। অর্থাৎ আচার্য মনু, বৃহস্পতি, ঐশনস বা শুক্রাচার্য, আচার্য পিশুন বা নারদ, আচার্য বিশালাক্ষ, আচার্য পরাশর এবং আচার্য বাহুদন্তিপুত্র ইন্দ্র ছাড়াও পরবর্তী ভারদ্বাজ কৌণপদন্ত-ভীষ্ম বাতব্যাধি প্রমুখের সংহিতা মন্ত্রের যে বিচার শ্রুতি মাধ্যমে আমার লব্ধ, তার নিষ্কর্ষে বলতে পারি যে ব্রাহ্মণ এবং ক্ষত্রিয় ভিন্ন অন্য দুই বর্ণের স্বার্থ সামান্যভাবেই সেখানে সংরক্ষিত। কিন্তু যুগধর্মানুসারে এই চতুর্বর্ণীয় সমাজ ব্যতিরেকে যে নব উপসমাজ বর্ণসংকরতাবশত বাস্তবায়িত হয়েছে সে বিষয়ে এই সংহিতাকারগণ কদাপি সতর্কতা অবলম্বন করেননি। বিবিধ সাংকর্য যে সমাজে বহুকাল ধরে সংঘটিত হয়ে হয়ে এক বিশাল চাতুর্বর্ণীয় সমাজাতিরিক্ত অন্য এক অপবর্ণীয় সমাজ যা বৈশ্য শূদ্র বর্ণাপেক্ষা উৎকৃষ্ট অথবা ব্রাহ্মণ ক্ষত্রিয়াদি জাতিকে বৌদ্ধিকভাবে অতিক্রমে সাহসী, এর উদ্ভব ঘটিয়েছে, তার সংবাদ তাঁরা যেন রেখেও রাখেননি। তাঁরা তাঁদের জাতি নির্ণয়ে সতর্ক থাকলেও এদের ক্ষমতার অগ্রগামিতা বিষয়ে জ্ঞাত হননি। যুযুৎসুর ভাষণ শুনে আমার এমনই ধারণা হয়েছে। আপনারা বিশ্বাস করুন আমি এই মহাপ্লব সংঘটনের পরবর্তী পর্যায়ে যুযুৎসুর বক্তব্যে কিছুমাত্র দোষ বা অন্যায় অবলোকন করছি না। আমি এর মধ্যে মহাকালের অবধার্য নূপুরশিঞ্জনই শ্রবণ করছি। মহাকাল এদের নিতান্ত বিশেষ প্রয়োজনেই যেন সৃজন করেছেন।

সমবেত স্বদেশজ আত্মজন, আপনারা এই হতভাগ্য শোকগ্রস্ত শতপুত্রের নিধনে বাতুলতাপ্রাপ্ত অন্ধ মানুষটিকে আজকে আর যেন রাজ্যকামুক ক্ষমতালুব্ধ, ষড়যন্ত্রকামী না ভাবেন, এই প্রার্থনা। আজ আমার আর কোনো ভোগস্পৃহা থাকার স্বাভাবিক কোনো নির্বন্ধ নেই। আমি এখন প্রাকৃত প্রকরণে কামক্রোধ এবং অসূয়াদি রিপুবিরহিত এক শুদ্ধমাত্র সর্বসাধারণের করুণাভিখারি মনুষ্য। যদিচ মহারাজ যুধিষ্ঠির এই কুরুবিশ্ব বিজয়ান্তর এর সার্বিক ক্ষমতা আমাতে আরোপিত করেছেন তথাপি আপনারাই বলুন এখন আমার ঈদৃশ ক্ষমতার প্রয়োজনীয়তা কি থাকে? আমার একমাত্র জীবিত পুত্র বৈশ্যাদাসী গর্ভজাত বিধায় যতই স্বাধিকারকামী হোন, তাঁর আকাঙ্খা এবং তাত্ত্বিক নির্ণয় যে সহজেই এক অধিকারে অচিরেই স্থায়িত্ব পাবে এমত আমি মনে করি না। সমবেত সতীর্থ এবং বৎসগণ, কোনো যুগ নির্বন্ধের অবসান কোনো অকস্মাৎ প্লবতায় সার্বিক মুক্তি যে পায় না, এ আমার নিকট এক প্রত্যক্ষ সত্য। আপনারা সকলেই জানেন যে প্রত্যক্ষ প্রমাণ জ্যেষ্ঠ। অতএব তার নিরাকরণ প্রচেষ্টা বৃথা। সর্বপ্রকার বিবর্তনের এক নির্দিষ্ট কাল থাকে। সেই কাল উপস্থিত না হলে বিবর্তনের স্ফুরণ হয় না। আবার বিবর্তিত অবস্থা প্রাক্তনকে সম্পূর্ণ নিশ্চিহ্ন করে দিতেও পারে না।

অগ্রজ পুনর্বার মৌনতা অবলম্বন করলে আমি যুধিষ্ঠিরকে জনান্তিকে জিজ্ঞেস করলাম বৎস, তোমার জ্যেষ্ঠতাত যা যা বলছেন সে বিষয়ে তুমি এই বক্তব্যের আন্বীক্ষিকী বৃত্তে অবস্থান করছ তো। কেননা, নচেৎ নানাবিধ উপসর্গ সভাশেষে অনির্ণেয় থাকতে পারে। আর তার নির্ণয়তা ভবিষ্যতে বড়োই কষ্টসাধ্য হবে। যুধিষ্ঠির তাঁর শিরশ্চালনায় জানালেন যে তিনি সবই অনুধাবন করছেন।

মহারাজের বক্তব্যে সারগর্ভতা যথেষ্ট থাকলেও সংহিতা বিষয়ে তাঁর ব্যাখ্যা আমার নিকট একদেশদর্শী বোধ হল। যেসব আচার্যগণের উল্লেখ তিনি করলেন তাঁদের সৃষ্ট সংহিতা ছাড়াও লোকায়তিক প্রবক্তাগণের ভাষ্যাদিও তাঁর নিকট আমি কীর্তন করেছি। সেখানেও তাঁর অনেক কিছুই গ্রহণীয় ছিল কিন্তু তিনি ব্রাহ্মণ্য প্রভাবেই সম্ভবত সে সব বিষয়ে মনোযোগী ছিলেন না। একথা সত্য পাণ্ডবগণ বিভিন্ন পর্যায়ে তাঁদের সুদীর্ঘ বনব্রজতা তথা নানাবিধ সংকুল পরিস্থিতিতে নাগরিক ক্ষত্রধর্মাচরণ ব্যতিরেকেও অন্য অনেকবিধ বহুমূল্য শিক্ষা লাভ করেছেন। সেই সব শিক্ষা যে অগ্রজ এবং তাঁর সন্তানেরা তাত্ত্বিকভাবে পাননি তা নয়। বিশেষত ধর্মবিষয়ে অগ্রজকে সেই সব শিক্ষার সারগর্ভতা আমি সবিশেষ কীর্তন করেছি। কিন্তু পার্থক্য এই যে তাত্ত্বিকভাবে শ্রুত শিক্ষা আর আচরিত তত্ত্বে যাপিত জীবনের অভিজ্ঞতা এক বস্তু নয়। পাণ্ডবগণ জীবনের প্রয়োজনে যে বিভিন্ন লোকব্যবহারে ঋদ্ধ, কৌরবগণের নিয়ত ক্ষত্রচর্যার ভোগবৃত্তে সেই আচরিত শিক্ষার ঋদ্ধি লাভ করা শুধুমাত্র তত্ত্বশ্রবণে সম্ভব ছিল না। অগ্রজের বক্তব্যে একারণেই একদেশদর্শিতা পরিলক্ষিত হচ্ছে। বস্তুত সংহিতাসমূহে রাজধর্ম বিষয়ক যে যে তত্ত্বাদি উপস্থাপিত করা হয়েছে তদনুসারে প্রায় কোনো রাজন্যই রাজ্যপালন বা প্রজাপালন করেন না। ব্রাহ্মণগণ ধূর্ত অবশ্যই এবং স্বস্বার্থকামীও। কিন্তু রাজন্যবর্গও যে বদ্ধমস্তক এবং সামান্য সুযোগেই স্বৈরাচারপ্রবণ এ কথাও ভুললে চলবে না। আমরা বর্তমান যুগে যাকে ধর্ম বলে মনে করি তা যতটা শ্রবণীয় তার অনেকগুণ অধিকই হচ্ছে আচরণীয়। ক্ষমতাসীন নাগরিক ক্ষত্রিয়কুল বিধিবদ্ধভাবে যে তত্ত্বকথা শ্রবণ করে থাকেন আচরণে তার সহস্র যোজন দূরে থাকেন। তপোবনে তত্ত্ব এবং যাপিত জীবন একই সমান্তরালে বিন্যস্ত থাকে বলে তপোবনবাসীরা প্রাকৃতিক জীবনধর্মে বড়ো সহজ সরল পন্থায় থাকেন। তত্ত্বের শ্রবণ এক বস্তু আর তার আচরণ অন্য। শ্রবণ কখনোই আচরণের তুল্য যথেষ্ট হতে পারে না। তা ছাড়া লোকায়তিকগণ দুর্যোধনের মনোযোগ আকর্ষণকারী হলেও ব্যাপক কৌরবকুল তাঁদের ব্রাহ্মণ্য বর্ণাশ্রমিক অভ্যাসেই অভ্যস্ত ছিলেন। দ্বন্দ্ববোধ নিশ্চিতই ছিল। কিন্তু পারিপার্শ্বিক পরিমণ্ডল ছিল ব্রাহ্মণ্যপক্ষে অধিক ক্ষমতাশালী। সে যা হোক তত্ত্বাদির প্রয়োগে অগ্রজ এবং তৎপুত্রগণ এই আচরণীয় বিষয়টিকে মূল্য না দিয়ে শুধুমাত্র তত্ত্বার্থ-শ্রবণে সময় ব্যয়িত করেছেন। আর আচরণের ক্ষেত্রে স্থূল ক্ষত্রধর্মের অনুশীলন করে তাকেই ধর্ম আখ্যায় আখ্যায়িত করেছেন। কিন্তু সে ব্যাখ্যা থাক। এক্ষণে মহারাজ যা বলেছেন তার মধ্যেও যে সত্যতা আছে তাকে মর্যাদা দিয়ে তাঁর বাকি বক্তব্য শ্রবণ করি।

মহারাজ বললেন, বিগত বিপ্লব যদিচ এই অপবর্ণীয় সমাজকে এক সুবিধাজনক ভিত্তিভূমিতে স্থায়িত্ব প্রদান করেছে, তথাপি এই বর্ণীয় সমাজ যে অচিরেই ক্ষমতার শীর্ষশাসন করতে সমর্থ হবে আমি এমন মনে করি না। প্লবপরবর্তী জীবিত ক্ষত্রিয়গণ অবশ্যই ক্ষীণ শক্তি হয়েছেন, কিন্তু যত দিন ব্রাহ্মণগণ তাঁদের সহায় আছেন ততদিন যে সূতমাগধিগণ চুড়ান্ত কোনো অধিকার লাভ করবেন না এ সত্য আপনারা ধ্রুব জানবেন। সে কারণে পুত্র যুযুৎসুকে আমি সাময়িকভাবে সংহত হবার জন্য উপদেশ করব। আপনারা বিভিন্ন বর্ণের মানুষ এখানে উপস্থিত আছেন। অনুগ্রহ করে বৃদ্ধ এই অন্ধরাজার আকুতি আপনারা শ্রবণ করুন। সমস্ত প্লবতার মতোই বিগত প্লবতা প্রকৃতিপুঞ্জের মধ্যে এক সাময়িক সমতার সৃষ্টি করেছে। এখনও নিহিত স্বার্থ নতুন করে এই সমতার অবস্থান্তর ঘটাতে সক্ষম হননি। তবে তার যে অধিক বিলম্ব আছে এমন নয়। আমি বলি আপনারা যাঁরা শুভবুদ্ধির মানুষ, যাঁরা যুদ্ধ এবং প্লবতাকে পরিত্যাগে আগ্রহী, তাঁরা বর্তমানে এই সমতাকে আশ্রয় করে যতদূর পর্যন্ত মনুষ্যত্বের ব্যাপ্তিকে প্রসারণ করা সম্ভব, তার জন্যে সচেষ্ট হোন। ভগবান মহাকাল বোধকরি আমাদের সকলের নিকট নিয়ত এই আদেশই প্রদান করে থাকেন। কালের শিক্ষায় শিক্ষিত হয়ে আপনারা বর্তমান সংকটকে অতিক্রমে উদ্যোগী হোন, এই প্রার্থনাই আমি করব।

মহাশয়গণ, অত্র সভাস্থলে উপস্থিত তাবৎ বুদ্ধিমান রাজন্যবর্গ তথা তদনুসারী ক্ষত্রচর্যাশ্রয়ী যোদ্ধাগণ সকলেই তাঁদের জীবনের কোনো-না-কোনো সময়ে ‘এই ক্ষত্রচর্যাকে ধিক’ বলে স্ব-অস্ত্র অবনমিত করতে অভিলাষী হয়েছেন। আমি জ্ঞাত আছি অশ্বমেধ উদ্যোগকালে মহাবীর অর্জুনকে নিজপুত্র চিত্রাঙ্গদানন্দন বভ্রুবাহনের সঙ্গেও সংগ্রাম করার প্রয়োজন হয়েছিল। প্রয়োজন এবং দুর্ভাগ্য হয়েছিল স্বভাগিনেয় সুরথের আতঙ্ক-জনিত মৃত্যুর কারণ হতে। সেকারণে আমার আর্তি, আপনারা কেউই আর যেন আমাদিগের ইতিপূর্বের বিধ্বংসী পন্থাসমূহ কোনো প্রয়োজনেই অবলম্বন না করেন। বরঞ্চ আমাদের প্রকৃত যারা স্বজন এই অনাকাঙ্খিত যুদ্ধফল ভারাক্রান্ত ধ্বস্ত এবং আমাদের স্বার্থের কারণে বিপর্যস্ত এই প্রকৃতিপুঞ্জকে রক্ষাকল্পে আপনারা বর্ণবৈষম্যরূপ দ্বেষকে ভূমিকামুকতা রূপ লোভকে এবং পরশ্রীকাতরতা রূপ অসূয়াকে নির্ণীত করুন। আপনারা তখনই পরম কল্যাণপ্রাপ্ত হবেন যখন এই দুঃখী প্রকৃতিপুঞ্জ সর্বপ্রকার অনাচারকে অতিক্রম করে এক সুস্থ এবং কাঙ্খিত গার্হস্থ্যে স্বপ্রতিষ্ঠা প্রাপ্ত হয়ে স্বস্থ হবে।

মহাশয়গণ, আমি এবং এই কৌরবকুল মহাভ্রমে নিপাতিত হয়ে সর্বনাশ সমুৎপত্তির কারণ হয়েছি। অবশ্য এই সর্বনাশের দায়িকতা পাণ্ডবদের বা যদু, মৎস্য, সৃঞ্জয়, পঞ্চাল, সাত্বত, সোমক বা অনুরূপ অন্যান্যদের নেই একথা যদি কেউ বলেন আমি সহমত হব না। আমরা এই কৌরবেরা এই প্লবতার জন্য দায়িক বটি, তবে প্রতিপক্ষও নির্দায়িকতা দাবি করতে পারেন না।

অগ্রজ খুবই চমৎকার ভাবে তাঁর বক্তব্য নিবেদন করছেন। তাঁর বক্তব্যের ধারা যে পথে প্রবাহিত হচ্ছে তাতে বোধগম্য হচ্ছে না তিনি কোথায় গিয়ে তাঁর তর্কের শেষ মীমাংসায় পৌঁছোবেন। কিন্তু তাঁর ভাষণ এবং যুক্তিজাল যথাযথই সময়ানুগ এবং বাস্তব বলে আমি অনুভব করছি। বোধ হচ্ছে বিগত প্লবতা মহারাজকে এক অসামান্য প্রজ্ঞায় উপনীত করেছে। এও মহাকালের এক মহিমা। যে বদ্ধমস্তক নৃকুল কোনোভাবেই সাধারণের মঙ্গলবিষয়ে এতকাল চিন্তামাত্র করেননি, তাঁদেরই একজন হয়ে যদি মহারাজ আজ যুদ্ধ-বিরোধী বর্ণাশ্রমবিরোধী এক শুভ চিন্তার গ্রাহক হন তবে এই পরিবর্তনকে স্বাগত না করার কোনো কারণ থাকতে পারে না।

ধৃতরাষ্ট্র বলতে লাগলেন, ভদ্রগণ, আপনারা সমগ্র পরিস্থিতি পূর্বাপর বিচার করুন। বিচার করে গ্রহণ করুন, বিচার করেই বর্জন করুন। লোকশ্রুতি অথবা প্রচারকে চূড়ান্ত সত্য বলে যেন গ্রহণ না করেন। আমি জানি বিগত যুদ্ধের প্রাথমিক দায়িকতা আমার প্রতি আরোপিত হয়েছে। এমন প্রচার আছে যে এই যুদ্ধ নিবৃত্তিকল্পে আমি আমার ভুমিকা সৎভাবে পালন করিনি। এক্ষেত্রে সাধারণত ধার্তরাষ্ট্র এবং পাণ্ডবগণের পারিবারিক কলহকেই সকলে সর্বাধিক গুরুত্ব দিয়ে বিচার করেন। এই কলহ এই ঈর্ষার কথা আমি অস্বীকার করি না। কিন্তু কুরুবংশের একদা শত্রু পাঞ্চাল এবং মৎস্যগণ কি মহাত্মা বলদেবের কল্যাণকামী উপদেশকে অবহেলা করে তাঁর জ্ঞাতিশত্রু শিনিপুত্র সাত্যকীর উগ্রপন্থাকে সমাদর করেননি? বলদেব, শুনেছি অভিমন্যুর বিবাহসময়ে মৎস্য রাজধানীতে উপদেশ করেছিলেন যে একজন ব্যক্তিকে এক্ষণে এইস্থান থেকে হস্তিনাপুরে প্রেরণ করা হোক। সে যেন অবনত ভাবেই ধৃতরাষ্ট্রের নিকট বহু অনুনয়যুক্ত বাক্য বলে। তা হলেই দুর্যোধনকে যুধিষ্ঠিরের প্রয়োজনসাধনে বাধ্য করা যাবে।

মহাত্মা বলদেব তৎপ্রিয়শিষ্য দুর্যোধনের স্বভাব এবং স্বধর্ম সম্পর্কে জ্ঞাত ছিলেন বলেই ঈদৃশ উপদেশ প্রদান করেছিলেন। সেক্ষেত্রে দুর্যোধনের অহং সন্তুষ্টির বিষয়ে তিনি একটি সুন্দর নিদান উপদেশ করেছিলেন। সভ্যবৃন্দ, বিস্মৃত হবেন না যে মদীয় জ্যেষ্ঠপুত্র স্বভাবে অত্যন্ত অভিমানী এবং তাঁর অভিমানকে রাজসূয় যজ্ঞকালে অত্যন্ত কুৎসিতভাবে আহত করা হয়েছিল। আমি বলি, দ্রৌপদীর উপহাস নয়, পাণ্ডবভ্রাতাদের অসহ্য বাকনিপীড়নই আমার পুত্রের মনঃকষ্টের কারণ হয়েছিল। যুধিষ্ঠির ব্যতীত অন্য চার পাণ্ডব ভ্রাতাদের কুৎসিত আচরণে নিতান্ত অভিমানাহত হয়ে আমার পুত্র হস্তিনাতে এসে প্রায়োপবেশনে প্রাণ ত্যাগ পর্যন্ত সঙ্কল্প করলেই আমি দ্যূতক্রীড়া রূপ কৌশলে সম্মতি দিয়েছিলাম। আমি আমার পুত্রের অনশন আত্মাহুতি চাইনি। পরবর্তী কাহিনি আপনারা জানেন।

জ্ঞাতিই জ্ঞাতির পরম শত্রু। এ সত্য যখন স্বাভাবিক তখন কুটুম্বগণের অবশ্যকর্তব্য এই শত্রুতার যথাসাধ্য নিরাকরণ। বলদেব তাঁর অভীপ্সসম্মত প্রচেষ্টা এ বিষয়ে যথার্থভাবে করতে উদ্যোগী হলে, শীনিপুত্র সাত্যকী তাঁর তীব্র বিরোধিতা করেছিলেন।

আর আপনারা দেখুন, রাজন্যগণ বলদেবের এই চমৎকার নিদান অগ্রাহ্য করে, স্ব স্ব পূর্ববৈরিতা স্মরণপূর্বক যুদ্ধের উদ্যোগ করতে আগ্রহী হলেন। দেখুন, দুর্যোধনের স্বভাব একরূপ, তা মন্দ অথবা ভদ্র, সে বিচারে না গিয়েও একথা বলতে পারি যে সে স্বভাবকে সংযত করার বা সংশোধন করার দায় পিতামাতা হিসেবে আমাদের থাকা সত্ত্বেও, পারিপার্শ্বিকজনেদের কিছুমাত্র ছিল না, এ কিন্তু সত্য নয়। প্রতিবাসী হিসেবে তাঁকে অসূয়া বা দ্বেষে উত্তেজিত না করার এক প্রগাঢ় কর্তব্যও এক্ষেত্রে সমধিক উল্লেখ্য। রাজসূয় কালে এ বিধি পালিত না হওয়ায় এই মহৎ বিপত্তির সূত্রপাত হয়েছিল বলে আমি মনে করি।

মহাশয়গণ, আমি যেমন দুর্যোধনের স্বভাব জানতাম তথাপি এককভাবে কোনো প্রতিকার করতে পারিনি, তেমনি এই যুধিষ্ঠিরের স্বভাবও আমি জানি এবং কোনো প্রতিকার করতে সক্ষম হচ্ছি না। তাঁর অন্য ভ্রাতাদিগের বিষয়ে কিছু বলছি না, কিন্তু যুধিষ্ঠির স্বভাবধর্মে আজ যেখানে উপনীত হয়েছেন, যুদ্ধপূর্বাবস্থায় তিনি যদি সেই সত্তায় বিরাজিত হতেন তবে মহৎ লাভ হত, এবিষয়ে কোনো সন্দেহ নেই। জ্ঞাতি হিসেবে আমি, সেই সময়, উপপ্লব্য নগরে যুদ্ধ আয়োজনে ব্যস্ত যুধিষ্ঠিরের নিকট এই উদ্দেশ্যে মহাত্মা সঞ্জয়কে দূত হিসেবে শান্তি কামনা করে প্রেরণ করেছিলাম। সঞ্জয় তাঁকে বলেছিলেন, মহারাজ, যে বস্তু বাতপিত্তকফের বৈষম্যে জন্মে না, যা কটুস্বাদযুক্ত, শিরঃপীড়াদায়ক, যশোনাশকারী, পাপোৎপন্নকারী, যে বস্তু সজ্জনেরাই একমাত্র পান করতে সক্ষম এবং দুর্জনেরা নয়, হে মহারাজ আপনি সেই বিষবৎ ক্রোধকে পান করুন এবং শান্ততায় স্থায়ী হোন। একথা যুধিষ্ঠিরকে বলার জন্য আমি সঞ্জয়কে উপদেশ করেছিলাম। কারণ আমি তাঁর স্বভাব এবং স্বধর্ম বিষয়ে জ্ঞাত ছিলাম। যুদ্ধ ভীম-অর্জুনাদি ভ্রাতৃগণের স্বধর্ম হলেও পৃথানন্দন যুধিষ্ঠিরের যে তা উপজীব্য নয় এ তত্ত্ব আমি জ্ঞাত ছিলাম। কিন্তু হায় অবশ্যম্ভাবিতা! যুধিষ্ঠির পর্যন্ত তাঁর ভ্রাতা কুটুম্ব তথা সম্বন্ধীগণের প্ররোচনায় স্বধর্মচ্যুত হলেন। আমাদের মধ্যে যে ব্যক্তি সর্বোচ্চভাবে মানবিকধর্মের অনুশীলনে ঋদ্ধ তিনিও এই উদগ্র ক্রোধকে পান করতে পারলেন না। প্রাচীনকালে লোকহিতব্রত মহাত্মা শঙ্কর দেব এবং অসুর জাতির ক্রোধজনিত কালকূট পান করে জগতে নীলকন্ঠ রূপ খ্যাতি অর্জন করেছিলেন এবং বিশ্ববিধানে এক সমতার বাতাবরণ সৃজন করেছিলেন। সেই আদলে যুধিষ্ঠির মর্ষকামী হয়েও কেন নীলকন্ঠ হলেন না এ বড়ো বিস্ময়! তা হলে কি একথাই বলব, যে ব্রাহ্মণ্য সমাজের কুটিলতা এই মহাত্মাকেও প্ররোচিত করতে সক্ষম হয়েছে? ভগবান মনু বলেছেন, বরং স্বধর্মো বিগুণো ন পারক্যস্বনুষ্ঠিঃত। পরধর্মেণ জীবন্ হি সদ্যঃপততি জাতিতঃ। যুধিষ্ঠির যুদ্ধ অথবা যুদ্ধোদ্যোগকালীন পর্বে এই স্বধর্মের সার্বিক বা আংশিক কোনোবিধ আচরণেই প্রযুক্ত ছিলেন না। যুদ্ধ যুধিষ্ঠিরের ক্ষেত্রে নিতান্তই পরধর্ম। তথাপি তিনি কেন যে তাই আশ্রয় করলেন! হায়! যিনি অশংস্যকে বলেন প্রধান ধর্ম, প্রার্থনাকে বিষ বলে যিনি গণ্য করেন, মনোমল পরিত্যাগকে বলেন স্নান, প্রাণরক্ষণকে যিনি দান হিসেবে চিহ্নিত করেন আর সার্বজনিক সুখকামনাকে বলেন দয়া, তখন তাঁকে কীভাবে আমরা একজন যুদ্ধকামী ক্রুদ্ধ মনুষ্য বলে বিবেচিত করব? আমাদের জীবৎকালে এই একটি মাত্র মানুষকেই তো আমরা প্রগাঢ় করুণাময় হিসেবে পেয়েছিলাম, কিন্তু হায় সে কেন স্বধর্মচ্যুত হল, সঞ্জয় বলেছিলেন, যুদ্ধ আপনার সাজে না। আপনি যদি স্বাভাবিক কারণে রাজ্যলাভ নাও করেন, তবে হে রাজন, আপনি বরং অন্ধক, বৃষ্ণি বা অন্যান্য যাদবদের নগরে গিয়ে ভিক্ষাবৃত্তি অবলম্বন করুন, সে আপনার স্বধর্ম হবে। যুদ্ধ আপনার কদাপি স্বধর্ম নয়। এ যুদ্ধে জয় বা পরাজয়ের কোনো আত্যন্তিক ফল হবে না। বিজয়ী এবং বিজেতা উভয় পক্ষই সমান দুঃখিত হবে। ভদ্রগণ, আপনারা অদ্যকার পরিস্থিতি বিশ্লেষণ করে বলুন তখন সঞ্জয় সঠিক বক্তব্য বলেছিলেন কিনা?

অগ্রজ এক নিঃশ্বাসে এত সব বৃত্তান্ত বর্ণন করে ক্লেশ নিবন্ধন পুনরায় মৌন হলেন। ভীমসেন অত্যন্ত বিসদৃশভাবে সচিৎকারে বৃদ্ধ রাজার বক্তব্যের প্রতিসমালোচনামূলক ভাষ্য বলতে লাগলেন। সভাস্থল পুনরায় কোলাহলমুখর হল। এইসব উত্থিত বাদবিতণ্ডার প্রতি দৃকপাত না করে অগ্রজ তাঁর বক্তব্যে প্রত্যাবৃত্ত হলেন।

মহারাজ বলতে লাগলেন, সুধী সভাসদবৃন্দ, আপনারা সকলেই জ্ঞাত আছেন যে এই প্লবতার জন্য যুধিষ্ঠিরই একমাত্র কম দায়িক। তথাপি যুদ্ধশেষে তিনিই গান্ধারীকে এসে বলেছিলেন, দেবি, আমি আপনার পুত্রহন্তা, আমি মিত্রদ্রোহী ও মূঢ়, আমিই এই পৃথিবী নাশের মূল হেতু। আপনি আমাকে অভিশাপ দিন। এই মহাত্মা এভাবেই আমাদের উভয়পক্ষীয় তাবৎ হন্তারকদের দ্বারা অনুষ্ঠিত পাপের দায় স্ব-স্কন্ধে তুলে নিলেন। আমরা এখানে সমবেত জনেরা সকলেই এই যুদ্ধ দ্বারা ক্ষতিগ্রস্ত। সকলেই আমরা পুত্র পরিজন এবং স্বজনদের হারিয়েছি। কিন্তু যুধিষ্ঠির এই সমস্ত ক্ষতি ব্যতিরেকেও হারিয়েছেন তাঁর এক অমূল্য নিধি, যার স্বরূপ আমরা অনেকেই এখানে জানি না, তা হচ্ছে তাঁর ধর্ম। এ কারণেই বলছিলাম যুদ্ধ তাঁর স্বধর্ম ছিল না। অদ্য তাই তিনি সম্পূর্ণ নির্বেদপ্রাপ্ত গার্হস্থ্যে অনাসক্ত এক ভিক্ষুপ্রায় মনুষ্য। কিন্তু এও তাঁর স্বধর্ম নয়। একদা তিনি ধর্মকে রক্ষা করেননি বলে ধর্ম তাঁকে পরিত্যাগ করেছেন। এখন সেই ধর্মের পুনরনুশীলনে অযত্নশীল হয়ে তিনি যে ব্যক্তিক পরিত্রাণের চিন্তায় মগ্ন হয়েছেন, তাও অনর্থের উদ্ভব ঘটাবে বলেই বোধ করি। তাই যুধিষ্ঠিরকে বলি, বৎস, যা ঘটে গেছে তার থেকে শিক্ষা গ্রহণ করে তুমি স্বভূমিতে প্রত্যাবর্তন করো। প্রকৃতিপুঞ্জের সংরক্ষণে এবং প্রতিপালনে ব্রতী হও। পৃথিবীতে পাপ অনুষ্ঠিত হয়েছে। ব্যক্তিক নির্বাণের কাঙ্খায় সেই পাপের দাহ তুমি অতিক্রম করতে পারবে না। তোমার ধর্মানুচরণের মাধ্যমেই এই পাপের মধ্য থেকে উত্থিত হবে এক অমল পৃথিবী। সেই কর্ম থেকে নিবৃত্ত হোয়ো না। বৎস, তুমিই একমাত্র প্রকৃত মানবিক বোধে বুদ্ধ সেই মানুষ যাঁর ক্ষমতা আছে পাপের প্রায়শ্চিত্ত করার। সব মানুষের হয়ে এই প্রায়শ্চিত্ত তোমাকেই করতে হবে এবং তা না হলে পৃথিবী তাঁর হৃত স্বাস্থ্য ফিরে পাবেন না।

সভাসদমণ্ডলী, বার্ধক্য এবং ক্লেশজনিত কারণে অধিক্ষণ বাক চালনা করার শক্তি আমার নেই। আপনারা আমাকে এবং আমার এই উভয় কুলের সন্তান তথা বান্ধবগণকে অন্তর থেকে মার্জনা করুন। আমি এক্ষণে শতবর্ষসমীপ পরলোক যাত্রী এক ধ্বস্তপ্রাণ অন্ধ বৃদ্ধ। আমার বর্তমান অভীপ্সা সকাতরে আপনাদের গোচর করছি। আমি আর এই নাগরিক কেন্দ্রস্থ অভিজাত জীবনে আগ্রহী নই। কল্যাণে অকল্যাণে, শান্ততায় তথা রাষ্ট্রবিপ্লবে, সর্বপ্রকার পরিস্থিতিতেই আপনারা আমাকে অনুগ্রহ করেছেন। কোনোভাবেই আপনারা আমাকে পরিত্যাগ করেননি, আমিও আপনাদিগকেই স্বজন স্বদেশ বোধে আশ্রয় করে সুখে সম্পদে, দারিদ্র্যে লাঞ্ছনায় বহুকাল ধরে এই পৃথিবীর রস গ্রহণ করে ধন্য হয়েছি। যেহেতু তৃপ্ততার কথা আত্যন্তিক বোধে কেউই বলতে পারে না। তাই ‘তৃপ্ত হয়েছি’ এমন বাক্য উহ্যই থাকুক। আমার দেহ, মন, চিন্তা কিছুই আর সমাজের কোনো প্রয়োজনের সামগ্রী নয়। অতএব এক্ষণে সব কিছু পরিত্যাগ করে আমার অরণ্যাশ্রম আশ্রয় করা সঙ্গত হয়। বৎস যুধিষ্ঠির, তুমি আমাকে অনুমতি না করলে আমার ঈদৃশ আকাঙ্খা পূর্ণতা পায় না। আমি এক্ষণে ক্ষীণ এবং পুরাতন, আমার নবোত্থানে উজ্জীবন সম্ভব না। আমি এক্ষণে তৈলহীন প্রদীপের ন্যায় নির্বাণ প্রাপ্ত হব। বৎস যুধিষ্ঠির, এই সেই সময় যখন মানুষ অরণ্যের আহ্বান শুনতে পায়। বৎস আমি প্রত্যহই অতি দূরবর্তী অরণ্য থেকে যেন এক ‘আয় আয়’ ধ্বনি শুনতে পাচ্ছি। মানসনেত্রে দেখতে পাচ্ছি এক হিরণ্যপ্রভ অগ্নি যেন আমাকে ক্রতুকৃতমের মন্ত্রে যজমান হতে আদেশ করছে। সেই বৃহৎ অগ্নিকে তারপর সমগ্র অরণ্য যেন আলিঙ্গন করে আমাকে এবং আরও কত জনকে দগ্ধ করে কোথায় কোন পর্বতের শিখরে উড্ডীন হয়ে মিলিয়ে গেল। বৎস, আমাকে এবার বিদায় দাও। আমি বাকি দিনগুলি প্রকৃতির স্নেহময় ক্রোড়ে যাপন করে আমার এই স্বপ্নের নির্বাণ প্রাপ্ত হই।

অগ্রজ এক নিশ্বাসে এইসব কথন সমাপন করে নির্জীব উদ্ভিদের মতো কণ্ডয়িত হলেন। মনে হল, তাঁর এইসব কথা এবং কাঙ্খা সাতিশয় হার্দিক এবং তাঁকে আর এই গার্হস্থ্য জগতে আবদ্ধ রাখার কোনো অর্থই নেই। জনান্তিকে যুধিষ্ঠিরকে বলি, বৎস, কাল যাকে স্মরণ করেন, তাঁর অনুভূতি অবশ্য ঈদৃশ। মহারাজ খাণ্ডবদাহনাগ্নির প্রায়শ্চিত্ত স্বয়ং করতে চান। তুমি তাঁকে এই অভীপ্সা থেকে নিবৃত্ত করতে সচেষ্ট হোয়ো না। একদিন তোমাকে অথবা তোমাদের ভ্রাতাপঞ্চক এবং যাজ্ঞসেনীকেও এই আহ্বান শুনতে হতে পারে। মহারাজ, আমি অবশ্যই এই অন্ধরাজার অনুগামী হব এ সত্য ধ্রুব বলে জেনো। আমিই তার একান্ত দার্শনিক আশ্রয় হিসেবে এতকাল তার প্রায় ছায়া সহচর হয়ে কাল অতিবাহিত করেছি। এ পর্যায়ে, মহারাজ যখন আরণ্যকী শান্ততার শেষ স্নিগ্ধতার কাঙ্খী তখন তাঁর সাহচর্যে অনুপস্থিত থাকা আমার অধর্ম হয়। বৎস, তুমি অনুমতি না করলে, এই শেষ স্নিগ্ধতা বা শান্ততা লাভ সম্ভব হবে না। শোক এবং আক্ষেপ পরিত্যাগ করো। তোমাদেরও অনুরূপ পন্থা চয়ন করার দিন অধিক দূরবর্তী নয়।

আমার প্রান্তিক বক্তব্য শ্রবণান্তর যুধিষ্ঠির জানালেন যে তিনিও তাঁর বা তাঁদের আত্যন্তিক পন্থা বিষয়ে সিদ্ধান্ত চিন্তায় রেখেছেন। যথাসময়ে তিনি তা ব্যক্ত করবেন। এইভাবে আহৃত সভার প্রথম দিবস অতিক্রান্ত হল। পরবর্তী সভার কার্যক্রম ধার্য হল এই সভার দিন থেকে চতুর্থ দিবসে। সভা নির্দেশ করল যে এই সময় ক্ষেপণের মধ্যে অমাত্যগণ এবং অদ্যকার সভার স্বাভাবিক মন্ত্রকগণ আলোচনা করে কুরুবিশ্বে আমার রচিত সংহিতানুযায়ী শাসনক্রমের পুনর্বিন্যাস বিষয়ে কর্ম করবেন। যাবতীয় রাজাদেশাদি, মহারাজ ধৃতরাষ্ট্রের নামেই প্রচারিত হবে। মহারাজের অরণ্যবাসেচ্ছা অথবা নগরজীবন পরিত্যাগের সিদ্ধান্ত এক্ষুনি সাধারণ্যে প্রচারিত হবে না। এভাবেই প্রথমদিবসের এই নির্ণায়ক সভার সমাপন ঘটল।

পূর্বনির্দিষ্ট সিদ্ধান্ত অনুযায়ী কোনো কর্মই সম্ভবত আনুপূর্ব সম্পাদন করা যায় না। যে বিশেষ নির্ণয় উপলক্ষে মহাসভা আরম্ভ হয়েছিল, সভার গতিপ্রকৃতি তা অতিক্রম করে অন্যবিধ অনেক বাস্তব সমস্যার উদঘাটন করতে শুরু করেছে। তার মধ্যে একদিকে যুযুৎসু উপস্থাপিত সূতমাগধীগণের বর্তমান আকাঙ্খা, অপরদিকে মহারাজ ধৃতরাষ্ট্রের এবং যুধিষ্ঠিরের কর্মমার্গ থেকে ক্রমশ নিবৃত্তি এই দুটি বিষয়ই প্রধান। এ সত্যও অস্বীকার করতে পারি না যে আমার অন্তরস্থ আকাঙ্খাও অনুরূপ সিদ্ধান্তের অনুকূল। মনে হয়, এক্ষেত্রেও কালই তাঁর সূক্ষ্ম ক্রিয়া দ্বারা সকলকে চালিত করছেন। এক্ষণে সমগ্র পুরুষকার যেন কালের নির্দেশেই শম্বুকের ধর্ম আচরণ করছে। বিগত সমগ্র জীবনব্যাপী আমরা যে শোক, তাপ, সুখ, দুঃখ এবং জীবনের যাবতীয় কোমল অনুলেপ তথা তীব্র কষাঘাত আমাদের শরীরে মনে গ্রহণ করেছি, তার ফল হিসেবে এই শরীর এবং মনের যাবতীয় অনুভব শক্তি এখন লুপ্তপ্রায়। আমাদের শরীর এখন শম্বুক শরীর এবং মন চিন্তনক্রিয়াবর্জিত। তথাপি আরব্ধ কর্ম পরিহার করে কর্মক্ষেত্র থেকে নির্বাসন গ্রহণ সম্ভব নয়, বা তা কালের অভিরুচিও নয় বোধকরি।

আগামী কল্যই সভার চূড়ান্ত সিদ্ধান্ত গ্রহণ করতে হবে। অতএব, তারপরেই কর্মনিবৃত্তির বিষয় বিবেচিত হতে পারে। ইতোমধ্যে যুধিষ্ঠিরের সঙ্গে ব্যাপক আলাপন হয়েছে। তিনি এখনও যেন সমস্ত কিছুতেই সম্পৃক্ত থেকেও কিছুতেই সম্পৃক্ত নেই। এই ভাবটি আমারও সম্যক অধিগত। আমি যেহেতু জ্ঞানলাভাবধি অন্তরে এক নিয়ত বিষাদ বহন করে চলেছি, সেহেতু ঈদৃশ বিষয়বিযুক্ত সম্পৃক্তি আমার স্বভাবজ। আমি স্ব বিষয়ে নানাবিধ বক্তব্যই ইতোপূর্বে বলেছি। তথাপি আরও অনেকই যেন অনুক্ত আছে। যেহেতু সার্বিক সংঘটন বিষয়ে আমার অনেক কিছুই এখনও তথ্যবদ্ধ করার আবশ্যকতা আছে, অতএব নিজ বিষয়েও বহু তথ্যই বলতে হবে। আমার জীবন অতিশয় শান্ত। এই শান্ততা কুরু ক্ষত্রিয়কুলের জন্যে এক নিষ্কর্ষ হওয়ার কথা ছিল। কিন্তু তা হল না। আমি আত্মপ্রশংসা না করেই বলছি, তাঁদের সদা-অশান্ত জীবনের প্রদাহে আমার এই স্বভাবজ শান্ততা আরোগ্য প্রদান করতে সক্ষম ছিল। কিন্তু আমার সেই ভাবটি তাঁদের গোচর বহির্ভূতই রয়ে গেল। জীবনের সমস্ত বিক্ষোভ এবং সন্তাপ থেকে বহু যত্নে নিজেকে আত্মস্থ রাখার তপস্যা আমার চরিত্রে এক সময় স্বাভাবিক নিয়মে প্রতিষ্ঠিত হয়েছে। ফলত কোনোকিছুতেই আমি বাহ্যত চঞ্চল হই না, ব্যাকুল হই না বা উদ্বেল হই না। আমার কৈশোর এবং প্রাথমিক যৌবনে সর্বাঙ্গ সুস্থ কুমার হয়েও শুধুমাত্র মাতার একদা দাসীত্ববশত যে আমি রাজত্ব বিষয়ে কোনো অধিকারের আধিকারিক হইনি, তৎসংক্রান্ত নৈরাশ্য আমার অবশ্যই বহু কালাবধি ছিল। বাস্তব সামাজিক বিন্যাসকে প্রত্যক্ষ করে এক সময় আমার সে নৈরাশ্য এক দার্শনিক বিষণ্ণতায় রূপান্তরিত হলে, পরবর্তী যাপিত জীবন এমন শান্ততাশ্রয়ী তথা বিষয়বিযুক্ত সম্পৃক্ততাধর্মী হয়ে গড়ে উঠেছে। লোভ আমার কদাপি ছিল না। ছিল অভিমান। প্রব্রজ্যা প্রত্যাগত অবস্থায় আজ অনুভব করছি সেই অভিমানও কখন যেন কালের অধ্যাপনায় নিরাকৃত হয়েছে। যখন কুরুবংশের মহামন্ত্রীত্ব পদে আদৃত হয়েছিলাম, তখনও ওই অন্ধ অগ্রজকে সদা সর্বক্ষণ প্রত্যক্ষ করে মনে খেদ হত, যে, কী সেই ঋদ্ধি যা তাঁর আছে অথচ আমার নেই? আবার বিগত মহারাজ পাণ্ডুর নপুংসকতা তথা পাণ্ডুরোগগ্রস্ততা সত্ত্বেও, যখন তিনিই রাজা হলেন, তখনও এই অভিমানই আমাকে দীর্ঘকাল ধরে নিগৃহীত করেছে, যে কেন সে, কেন আমি নই? অথচ আমরা তিন জনই তো একই পিতার সন্তান। মাতা বিভিন্না। আদিম দাস বা অনার্য ধীবর কন্যার কানীনপুত্র আমাদের তিনজনারই পিতা। তিনি পরাশর পুত্র বলে ব্রাহ্মণ, মাতা যেই হোন, আর আমি দাসীগর্ভজ বলে শূদ্র। পিতা বাদরায়ণি বলেছিলেন, বৎস বর্ণাশ্রমী সমাজ ক্রমশ বর্গবিভক্তিতে রূপান্তরিত হচ্ছে। শুধুমাত্র মনুকথিত অনুশাসনেই তার যাথার্থ্য নির্ণয় হবে না। রূপান্তরকেও অনুধাবন করতে হবে। আমি জানি এই রূপান্তরিত বিন্যাস মহাকালের, মহৎক্রীড়ায় সততই ঘটমান। কিন্তু কোনো বর্ণীয় ব্যক্তিকে অতিক্রম করে বর্গে বিস্তৃতিশীল ঈদৃশ গূঢ় কালশ্চরতা বিষয়ে আমার কোনো ধারণা ছিল না। সমাজের বর্ণ ভিত্তিকতাকে চূড়ান্ত ধরে রূপান্তরী বিষয়ের বিশ্লেষণে এতকাল তর্কশীল ছিলাম। বর্ণ বিষয়ে কদাপি কোনো চিন্তা বা বিশ্লেষণ প্রচেষ্টার কারণ ঘটেনি। মহাত্মা বাদরায়ণি এই বর্গ বিষয়ের বিকাশের সংবাদ আমাকে প্রদান করেছিলেন বহুকাল পূর্বে। তখন সদ্য সদ্য খাণ্ডবদাহ সমাপ্ত হয়েছে। পাণ্ডবেরা সামান্য একটা উপনগরীকে অপরিসীম স্পর্ধায় এক মহানগরীতে রূপান্তরে উদ্যোগী। ধার্তরাষ্ট্রগণ কর্তৃক নির্যাতিত পাণ্ডবেরা বর্ণে কুরুকুল ক্ষত্রিয় হলেও, সেইক্ষণে অপবর্ণ এবং নিম্নবর্গীয়। খাণ্ডববননিবাসী অনার্যকুল পাণ্ডবগণ কর্তৃক সম্পূর্ণ উৎসাদিত হওয়ার পরই অনুভব করেছিল যে এরা বর্গ-সম্মতভাবে তাদের অনুযায়ী হওয়া সত্ত্বেও বর্ণাভিমানে অন্যত্রস্থিত। কুরুক্ষেত্র যুদ্ধ পর্যন্ত এই বর্গ এবং বর্ণের দ্বন্দ্ব সেকারণে প্রাধান্য লাভ করেছিল। অথবা বহু পরবর্তী প্রজন্ম পর্যন্ত এই দ্বন্দ্ব চলতে থাকবে, এই আমার ধারণা।

একারণেই আমার বোধহয়, যুযুৎসু তাঁর বক্তব্যে যা বর্ণনা করেছেন তার যাথার্থ্য অগ্রাহ্য করা যায় না। আর্যবর্ণীয়রা ক্রমশ অপবর্গীয় সমাজের অন্তর্ভুক্ত হয়ে যেমন সংখ্যায় বিপুল হচ্ছেন, তেমনই ক্ষমতার কেন্দ্রে অধিষ্ঠিত অপবর্ণীয়রা আবার এই সংখ্যাধিক্যতাকে আশ্রয় করে স্বাধিকার বিষয়ে সচেতনতা লাভ করছেন। ক্রমশ তাঁরা এক সময় হয়তো-বা নিশ্চিতই পূর্ণ ক্ষমতায় অধিষ্ঠিত হবেন। বোধহয় কালের নির্দেশও তাই। সেকারণে সভায় নির্ণেয় শাসনবিন্যাসে কালের এই গতির প্রতি উপযুক্ত সম্মান এবং সমাদর প্রদর্শন করতে হবে।

যুধিষ্ঠিরের সহিত আলাপন কালে এসব বিষয় নিয়েই বিচার হয়েছে। প্রসঙ্গক্রমে যুধিষ্ঠির বললেন, পিতৃব্য, ভূমি এবং পশু বর্তমান রাজন্যদের অর্থাগমের প্রধান উপায়। বাণিজ্য শুল্ক, যুদ্ধাদিক্রমে লব্ধ লুন্ঠিত সম্পদ ইত্যাদিও রাজন্যকুলের ধনবৃদ্ধি ঘটায় এইসব কারণেই আমাদের সমাজে নিত্য সংঘর্ষ। খাণ্ডব দাহকালে আমরা প্রাথমিকভাবে প্রয়াসী ছিলাম পতিত ভূমি উদ্ধার করে কৃষিক্ষেত্রের বিস্তৃতি ঘটাতে। কিন্তু কার্যত দেখা গেল খাণ্ডবের অগ্নি মূলত আমাদের লোভের অগ্নিতে পর্যবসিত হয়েছে। আপনি জানেন এই লোভরূপ অগ্নিদেবের হবি আহরণের নিমিত্তই অতঃপর আমাদের অস্ত্র সংগ্রহ, সংঘর্ষ, অগণিত লোক এবং প্রাণীক্ষয়। হে তাতকল্প যেদিন আমরা পঞ্চভ্রাতা আমাদের মাতা কুন্তীসহ বারণাবত অগ্নিকাণ্ড থেকে অব্যাহতি পাবার প্রযত্ন করলাম, সেই দিনটি থেকেই ধ্রুবত আমরা পাপ আশ্রয় করেছিলাম। একথা আজ আমি সবিশেষ নিবেদন করতে চাই একারণে যে ধার্তরাষ্ট্রগণের পাপাচার বিষয়ে বহুকথন প্রচারিত হয়েছে, কিন্তু আমাদেরও যে অনুরূপ পাপাচারের ক্রমান্বয় আছে একথা যদি এখনও ব্যক্ত না হয়, তবে পাপাচারের মাত্রা বৃদ্ধিই পায় এবং তা অনুরূপ পাপাচরণকে প্রায় ধর্মাচরণ হিসেবেই সমাজে প্রতিষ্ঠা করে। আপনি অবশ্যই এই অন্বিক্ষাকে গ্রাহ্যসত্য বলে গ্রহণ করবেন। আগামী কল্যের সভায় যদি আমাকে কিছু বলতে বলেন, তবে অবশ্যই আমি এইসব বিষয়ের অবতারণা করব। কিন্তু আমার অভিমত এই আপনি যদি স্বয়ং মূলনীতি নির্ণয়ের জন্য বাগ্মিতা করেন, আমার পক্ষে তা অতিশয় স্বস্তির কারণ হয়। কেননা, আমার বাগ্মিতা বিষয়ে আমি নিজেই যথেষ্ট নিরুদ্বিগ্ন নই, বরং এক্ষণে আপনি আমার বিচার শ্রবণান্তর যথাসময়ে স্বকীয় ভাষণে সভার উদ্দিষ্টানুযায়ী সিদ্ধান্ত নিরূপণ করবেন। মহাশয়, সভাস্থলে কোনো কূট প্রশ্ন উত্থাপিত হলে আমি কোনোভাবেই তার উপযুক্ত উত্তর প্রদানে সমর্থ হব না। যেহেতু স্বভাবজ গুণে আমি যথেষ্ট বাকপটু নই, অধিকন্তু আপনারা সকলেই জ্ঞাত আছেন যে আমি আদৌ দৃঢ়মনস্ক ব্যক্তিও নই। আমি সহজেই নমনীয় এবং আমাকে দিয়ে যে কোনো কাজ করিয়ে নেওয়া কারও পক্ষেই বোধকরি অসম্ভব নয়। আপনি জানেন, বাল্যাবধি আমি এমন আচরণেই অভ্যস্ত। আমি নিজেই বিশ্বাস করি যে আমি সরল স্বল্পবাক এবং এক সাধারণ কৃষকহৃদয় মনুষ্য। যেকোনো সাধারণ কৃষিবল যেমন তার স্বাভাবিক গার্হস্থ্যে তৃপ্ত, আমার স্বভাবও সেইমতো। কোনো প্রকার কৌটিল্যই, আমার ক্ষেত্রে স্বাভাবিক নয়। সে কারণে আমার রাজন্যপদাবৃত হওয়াও বিধর্ম। আমার জীবনের অভিশাপ এই যে আমি বারবার স্বভাবধর্ম পরিত্যাগ করে অন্য ধর্মে প্ররোচিত হয়েছি এবং পাপের অনুষ্ঠান করেছি। বারণাবত অগ্নির কার্যক্রমে আমি প্রথম আমার স্বভাবধর্ম-বিরোধী এক পাপের আস্বাদ অনুভব করেছিলাম। হে মহাত্মা বিদুর, আপনি নিশ্চয়ই জানেন যে এ হেন পাপের স্বাদ নিতান্ত সরলপ্রাণ, পরচিকীর্ষু কৃষকহৃদয়ের নিকটেও বড়ো মধুর বলে প্রতীয়মান হয়। আপনি অনুভব করুন যে অতিথি নিষাদ রমণী তার পঞ্চপুত্রসহ ওই জতুগৃহে ভস্মীভূত হল তারা ব্যক্তিগতভাবে আমাদের কোনো অনিষ্ট কোনোদিন করেনি। তারা নিতান্তই ক্ষুধার অন্নপ্রত্যাশী হয়ে আমাদের অতিথি হিসেবে এসেছিল। এই নিষাদ রমণী এবং তার পঞ্চপুত্র যেদিন আমাদের আতিথ্য গ্রহণ করেছিল, তার অনেক আগেই কিন্তু আমরা আপনার প্রেরিত গূঢ় পুরুষের নিকট থেকে পুরন্দর কর্তৃক অগ্নিসংযোগের দিনক্ষণ এবং যাবতীয় বৃত্তান্ত অবগত ছিলাম। আমরা, এ তথ্যও জ্ঞাত ছিলাম যে ওই নিষাদ-রমণী এবং তার পঞ্চপুত্রর ওই দিনেই আতিথ্য গ্রহণের পশ্চাতে আপনার গূঢ় পুরুষগণের সক্রিয়তাই কার্যশীল। কিন্তু তা আমাদের প্রতি আপনার স্নেহ প্রকাশ করলেও, তারা নিতান্তই অকারণে, বিনা অপরাধে মৃত্যু বরণ করল। অগ্নিসংযোগ তো আমরাই করেছিলাম।

তাদের আত্মোৎসর্গে আমাদের জীবন মুক্তি পেল। আমরা কিন্তু এই পাপের নিমিত্ত সামান্যতম খেদ প্রকাশ পর্যন্ত করলাম না। আপনি যে বর্গসমাজের কথা বললেন, আমরা সেই ক্ষণে একই বর্গে বিরাজিত ছিলাম। কর্ম যাই-ই হোক। মহাশয়, আপনি সবিশেষ জানেন যে আমাদের বর্ণও যথাযথ নয়। শুধু লোকশ্রুতি। তাত, আমি জানি কৌরবেরা মূলত আমাদের স্ববর্ণে গ্রহণ করতে পারেনি বলেই আমাদিগের প্রতি তাদের ঈদৃশ দ্বেষ ছিল। অবশ্য আমাদের জ্যেষ্ঠতাত এবং তাঁর পুত্রগণও বর্ণ বিষয়ে যে কোন পর্যায়ভুক্ত, সে প্রশ্ন আমরা করতেই পারতাম। তথাপি, যেহেতু আমরা পঞ্চভ্রাতা অজ্ঞাতবীর্যোদ্ভব, সেকারণেই আমাদের অধিকার বিষয়ে কুরুকুলে ঈদৃশ বিতণ্ডা তথা সর্বশেষ ফল এই অষ্টাদশ দিবসব্যাপী যুদ্ধ এবং সমূলে বিনাশ। কিন্তু সে যাহোক, আমাদের এই পঞ্চভ্রাতার পাপের সূত্রপাত হয়েছিল এমনই এক নির্বন্ধে যাকে কাকতালীয় বলে স্তব্ধ করা যায় না। মহাশয়, আমি অনুমান করতে পারি যে বারণাবত অগ্নি-ধ্বংস থেকে আপনি কেন আমাদেরকে উদ্ধারে প্রচেষ্ট হয়েছিলেন অথবা ওই পঞ্চ নিষাদভ্রাতাসহ তাদের মাতা অলৌকিকভাবে কেন সেখানে অকারণে দগ্ধ হয়ে আমাদের মৃত্যু সংবাদ নিশ্চিত করল। কিন্তু সব সত্য প্রকাশিতব্য নয় বলে, সে বিষয়ে আমি নির্বাকই থাকলাম। শুধু একটি বিষয়ে পুনরায় বলি, ওই সেই গৃহ, যাকে সকলে জতুগৃহ বা দাহ্যগৃহ বলে জেনেছে এবং কুৎসিত উদ্দেশ্য রচিত যে গৃহ প্রকৃতই দাহযোগ্য, সেই গৃহেই আমাদেরও পাপের প্রথম অনুপ্রবেশ ঘটেছিল। এই একটি স্থান যেখানে কৌরবদের লোভের আগুন, পাণ্ডবদের লোভের আগুনের সঙ্গে একত্রিত হয়ে এক অন্য আগুনের উন্মেষ ঘটিয়েছে। বোধকরি আপনার কথিত বর্গস্বার্থ এভাবেই তার প্রতিষ্ঠা পেয়ে থাকে। বর্গীয় আচরণের বিষয় এস্থলে গ্রাহ্য নয়। কেন গ্রাহ্য নয় সে বিষয়ে বলি। আপনার কথিত বর্গসমাজে যাঁরা শীর্ষবর্গী, তাঁদের মধ্যেও দ্বন্দ্ববিরোধ যে নিয়ত বাস্তব সে তো প্রত্যক্ষ সত্য। কিন্তু এই দ্বন্দ্ববিরোধের অন্তিম মূল্য দিতে হয় অপবর্গী মনুষ্যদেরই। কেননা দেখুন, ওই পঞ্চপুত্রসহ নিষাদ রমণী জানতেই পারল না যে তারা কেন অকারণে দগ্ধ হয়ে মরবে এবং আমরাই বা কেন সেই মৃত্যুকে প্রয়োজন-সাধক করে স্বপ্রাণ রক্ষা করব, তথা নানাবিধ স্বকীয় প্রকরণে সেই মৃত্যুকেও অস্ত্রবৎ ব্যবহার করব। মহাশয়, এই সব সংঘটনসমূহ আদৌ আকস্মিক নয়। আমাদের বর্গ অভ্যন্তরস্থ বিরোধে এমন নিয়তই ঘটে যে বিবদমান পক্ষদ্বয় একে অন্যের উদ্দিষ্ট ক্ষতি সাধনে সমর্থ না হলেও তাতে যেন তাদের উভয়ের সাধারণ শত্রুরা নির্জিত হয়। কী প্রকরণে যে পরস্পরবিরোধী স্বার্থদ্বন্দ্বী শীর্ষবর্গীয়দের এমন কার্যবিন্যাস প্রস্তুত হয়, সে তত্ত্ব জানা নেই। এ যেন এক অলৌকিক সম্ভাব্যতা বলেই মনে হয়।

আমি ভাবি এ চিন্তাও তো আমারই চিন্তা। আমি পূর্বেই বলেছি, যে যুধিষ্ঠির আমার ঔরসপুত্র। পুত্র এবং পিতার সত্তা কি সংস্কার এবং বিজ্ঞানের পরম্পরার সূত্র অভিন্নভাবে বহন করে? অথবা যুধিষ্ঠির এবং আমি কি কোনো অর্থে এক ও অভিন্ন? অথবা পঞ্চস্কন্ধশীল জীবন কি এমনই পুনর্জন্ম প্রাপ্ত হয়? এইসব প্রশ্ন আমার মনে জাগরিত হলে আমি জিজ্ঞেস করি, পুত্র, তুমি কি বৈদিক কর্মকাণ্ডে আর কিছুমাত্র আস্থাশীল নও? যে সব যজ্ঞাদি কর্ম তুমি সম্পাদন করে অদ্য এই ঋদ্ধিপ্রাপ্ত হয়েছ, চক্রবর্তী সম্রাট হয়েছ, তার নিমিত্ত তোমার কি কোনো স্বকীয় চিত্তবৃত্তি, আপেক্ষিক অথবা পরম্পরাগত বিশ্বাস ক্রিয়াশীল ছিল না?

যুধিষ্ঠির বললেন, হে পিতৃব্য, আপনি যে ঋদ্ধির কথা বললেন, সে ঋদ্ধির স্বরূপ কী, তা কি আপনি প্রত্যক্ষ করছেন সব? আমি কদাচ আমার স্ব-আকাঙ্খানুযায়ী কর্ম করিনি। আমার বর্গ তার স্বভাবধর্ম প্রাবল্যে আমাকে শুধু সেইসব কর্মে বাধ্য করেছে। কিন্তু আমি তো কদাচ আমার বর্গে অধিষ্ঠিত থেকেছি, আমিও জ্ঞান প্রাপ্তাবধিই এক সামান্য গৃহস্থাশ্রমী মনুষ্য মাত্র। আমি নিরন্তর এক সামান্য কৃষিবলের মতো শ্রমের অন্ন সংগ্রহ করে, মাতা, ভ্রাতৃদের তথা পরবর্তীকালে পরিণীতা যাজ্ঞসেনীকে নিয়ে এক নিরুপদ্রব, শান্তিময় জীবনের আকাঙ্খায় আকাঙ্খিত ছিলাম। এই জীবনই আমার পরম প্রাপ্তির স্থল ছিল। অধিকন্তু হিসেবে শুধু তত্ত্বজিজ্ঞাসা এবং শ্রবণ ছিল আমার পরম আকাঙ্খার বস্তু। রাজ্য, ক্ষমতা, প্রভুত্ব ইত্যাদির তাবৎ ক্ষত্রজনোচিত বিষয় আমি কোনো দিনই অন্তর থেকে আকাঙ্খা করিনি। আমার আকাঙ্খাই ছিল এই যে অপ্রবাসী, অঋণী থেকে দিনে যদি একবারই শাকান্ন ভোজন করে নির্বিরোধ নিরুত্তাপ জীবন যাপন করা যায় তবে তার অধিক কিছুই কাম্য নয়। দেখুন, আমাদের বিধিলিপি। আমরা পাণ্ডব ভ্রাতৃগণ জীবনের ব্যাপক ভাগই প্রবাসী জীবন যাপন করেছি। ব্যক্তিগতভাবে আমি কদাচ ঋণী। একারণেই এই আদর্শ আমার অনুকরণীয় বলে বোধ হয়েছে। কিন্তু দেখুন, লোভ রূপ অগ্নি তার চিরশত্রু জলের সঙ্গে সৌহার্দ্য করে আমার জীবনকে কেমন পাপময় করেছে। বারণাবতের আগুন যখন খাণ্ডবদাহের অগ্নি হিসেবে শরীরী হল, তখন লোভের অনুষঙ্গ রূপে কামনা এবং ক্রমান্বয়ে তার অনুষঙ্গে ক্রোধ, অসূয়া, মাৎসর্য ইত্যাদি রিপুরা আমাদের চরিত্রে আশ্রয় গ্রহণ করে নানাবিধ পাপের পথ আমাদের সম্মুখে উন্মুক্ত করে দিল। এই পথ ধরেই তখন দ্যূতক্রীড়া, অস্ত্রসমাগম, ঐশ্বর্য, অধিক স্ত্রী গ্রহণ, ইত্যাকার প্রদর্শনীর নাট্যোৎসব শুরু হলে আমি সেই স্রোতে ভাসমান হলাম। হে সুজাত, খাণ্ডব কি আমাদের দ্বারা যদৃচ্ছ ধর্ষিত নয়? খাণ্ডবদাহের কৃত্যাদিকে কি লোভাগ্নির ক্রমপ্রসারণ বলে আপনি মনে করেন না? আপনি জানেন, প্রকৃতি স্বীয় তপশ্চর্যা দ্বারা এই সংসারকে স্থাবর, জঙ্গমাদি আভূষণে এক অনুপম আশ্চর্য সুখকর স্থান হিসেবে সৃষ্টি করেছেন। দার্শনিকগণ যাঁকে ব্রহ্ম বলেন, যিনি তাঁদের কল্পিত সব থেকে সূক্ষ্ম অথচ বিরাট অস্তিত্বরূপে অনন্ত কাল, সেই ব্রহ্ম থেকে স্তম্বশীর্ষের শিশিরবিন্দু অবধি অথবা অন্যভাবে যদি বলি, প্রকৃতির বিচ্ছিন্ন লীলাচাপল্যে যে সমস্ত প্রাণ, অপপ্রাণ, উপপ্রাণ অথবা মৌল বস্তুসমূহ ক্রমান্বয় বিকাশে চলমান, তার সমুদয় যথাযথ সংরক্ষিত না হলে এই প্রাকৃতকল্পে যে বিপর্যয় ঘটে সেই বিপর্যয়ও এক মহাপাপ। কেননা প্রকৃতি তাঁর এবংবিধ সৃষ্টি দ্বারা এক মহৎ উদ্দেশ্য চরিতার্থ করছেন। আপনি অবশ্যই সৃষ্টির এই গূঢ় উদ্দেশ্য লক্ষ করে থাকবেন যে, বায়ু, পিত্ত, কফাদির নির্দিষ্ট সংস্থানের তারতম্য হলে যেমন প্রাণীদেহ রোগগ্রস্ত হয়, তেমনই প্রাকৃতিক ভারসাম্যে বিপর্যয় ঘটলে, প্রকৃতি রোগগ্রস্ত হয়ে প্রকৃতিপুঞ্জকেও অসুস্থ করে। আমার বিশ্বাস খাণ্ডববন দহনকালে আমরা প্রকৃতিকে এমনই এক সন্তাপে বিপর্যস্ত করেছি যদ্বারা প্রকৃতিবিশ্ব এক ভয়াবহ আধ্যাত্মিক তথা আধিভৌতিক দূষণে স্বয়ং রোগগ্রস্ত হয়ে তাঁর উপজকুলের নিমিত্ত দুরারোগ্য ব্যাধিরূপ বীজ প্রসব করেছেন। মহাশয়, আমি মনে করি এই বীজ কদাচ বিনষ্ট হবে না। পাপ কখনো সমূলে বিনষ্ট হয় না। সে অমোঘ প্রতাপে পুণ্যকে দগ্ধ করার নিমিত্ত, নানান বিকারের উদ্ভব ক্রমান্বয়ী করে চলে।

এক পাপ অপর পাপের জন্য পথ প্রস্তুত করে থাকে! যেমন দেখুন জতুগৃহে অনুষ্ঠিত পাপ খাণ্ডবদাহের এবং খাণ্ডবদাহরূপ পাপ রাজসূয়রূপ পাপে বিকশিত হল। আর অবশ্যই রাজসূয়রূপ পাপের বলয় পূর্ণ হল কুরুক্ষেত্র এবং প্রভাসের প্লবতায়। রাজসূয় যজ্ঞানুষ্ঠানের কথাই যদি বলি, ওরকম একটি প্রদর্শনীমূলক যজ্ঞানুষ্ঠান, যা জ্ঞাতিদের অসূয়া বৃদ্ধিকারী এবং সর্বোপরি সমূহ রাজন্যবর্গের তথা প্রকৃতিপুঞ্জের নির্যাতন ও শোষণে অনুষ্ঠেয়, তা কি কোনোক্রমেই সার্বিক মৈত্রীর অনুকূল? আমার বিচার এই যে এই রাজসূয় আমার স্বধর্মের বিপরীত এবং এর অনুষ্ঠানের মাধ্যমেই আমাদের পাণ্ডব ভ্রাতাগণের চূড়ান্ত পাপকর্ম আরব্ধ হল। মহাশয়, সম্পদ, মনুষ্য সমাজে অবশ্য প্রয়োজন। রাজনদের এই সম্পদ সংগ্রহকরণও অত্যন্ত আবশ্যক কাজ। কিন্তু সম্পদের ব্যক্তিগত সংগ্রহণ, ব্যবহার এবং তার প্রদর্শনী যে নিতান্তই অনভিপ্রেত তথা দূষণীয়, এ বিষয়ে তখন আমরা অবহিত ছিলাম না। হায়! কত অধর্মই না আমরা ধর্মবোধে অনুষ্ঠিত করেছি!

হে ধর্মকল্প, আপনি তো আমাদের তাবৎ পরিচয় জানেন, আপনিই বলুন, রাজসূয় কি লোভের যজ্ঞ ছিল না? যজ্ঞস্থলের যাবতীয় সংঘট্টন কি ধার্তরাষ্ট্রগণের প্রতি স্পর্ধা প্রদর্শনকল্পে অনুষ্ঠিত হয়নি? আমরা কি রাজ্য বিভাজনান্তর অতি দ্রুত আমাদের সম্পদাদি বর্ধিত করার মানসেই ওই রাজসূয়রূপ প্রদর্শনী তথা সম্পদ সংগ্রহকারী এক লোভময় প্রচেষ্টা সিদ্ধান্তে রেখেই এই কর্মের অনুষ্ঠানে ব্রতী হইনি?

দিগ্বিজয়ে সার্থক পাণ্ডবভ্রাতৃগণ কি আর্যাবর্তীয় বিভিন্ন রাজ্য তথা প্রকৃতিপুঞ্জকে নির্জিত করেই যজ্ঞার্থে অতিরিক্ত সম্পদ সংগ্রহ করেননি? বিশেষত সেই যজ্ঞকল্পে তথা যজ্ঞকালে যে হত্যাদির অনুষ্ঠান হয়েছিল, তা কি তাদের সাধু কর্ম বা শাস্ত্রসম্মত?

মহাত্মা অচ্যুতকে নানাবিধ জ্ঞানের আকর বলে আমরা এতকাল জেনেছি। কিন্তু মাতা গান্ধারী বা যুযুৎসুর অন্বীক্ষা যথেষ্ট তাৎপর্যপূর্ণ নয় কি! আপনার কি এমত বোধ হয় না যে অচ্যুতকে আমরা যতটা নিস্বার্থ লোকহিতৈষী বলে পূজা করেছি, তিনি প্রকৃতই সেই পরিমাণে পূজ্য নন? তাঁর নানাবিধ আচরণ, আমাদের স্বার্থে প্রযুক্ত হলেও কি তাবৎ মনুষ্যের কল্যাণের জন্য তা শাশ্বত? অচ্যুত কি আদপেই বিগত সংঘটনে নিরপেক্ষ ছিলেন?

হে পিতৃব্য, কুরুক্ষেত্রের সংঘটনের অব্যবহিত পূর্বে মহাত্মা বলদেব যে পন্থা গ্রহণ করেছিলেন আপনি তা জ্ঞাত আছেন। তিনি অত্যন্ত সরলহৃদয়, আমাদের উভয়কুলের কল্যাণকামী, যুদ্ধবিরোধী এক মহাপ্রাণ। অচ্যুতের কর্ম তিনি উচিত মনে করতে পারতেন না বলে মধ্যে মধ্যে তাঁর প্রকৃত সংকট হত। আপনি জানেন যাদবগণের বিভিন্ন গোষ্ঠীর মধ্যে মূলত দুটি বিভাগ ছিল। তার একটি ভাগ বলদেবের অনুগামী। অচ্যুতকেশবের প্রতি অপরিসীম স্নেহবশত তিনি কদাচ কোনো গোষ্ঠী বিরোধকে চূড়ান্ত পর্যায়ে প্রশ্রয় দিতেন না। স্বয়ং সংকটসমূহকে অচ্যুতের ইচ্ছানুযায়ী নিরাকরণ করে তাঁর প্রসন্নতা প্রতিপাদন করতেন। কুরুক্ষেত্রের প্লবতা বিষয়ে তাঁর ইপ্সিত সমাধান যখন যাদব সমাজে গ্রাহ্য হল না তখন তিনি আপনারই মতো প্রব্রজ্যা নিলেন। মহাশয় হয়তো ভেবেছিলেন যখন শেষ রক্ষা সম্ভবই নয় তখন নিমিত্ত হয়ে পাপভাগ বহন করার অপেক্ষা তীর্থ পর্যটনে মানসিক স্থৈর্য তথা শান্ততার অনুশীলন অধিক ফলপ্রদ এবং শ্রেয়।

আমি জানি মহাত্মা বলদেব দুর্যোধনাদির প্রতি যথেষ্ট স্নেহপ্রবণ ছিলেন। যুদ্ধোদ্যোগকালে যখন মৎস্যরাজসভায় যুদ্ধবিষয়ে আলোচনা হয়েছিল, মহাত্মা বলদেব বলেছিলেন,

‘আপনারা কৌরবগণের শান্তি কামনা করুন এবং সানুনয় বাক্যেই দুর্যোধনকে আহ্বান করুন। কারণ সানুনয় বাক্যদ্বারা সাধিত বিষয়ই প্রয়োজন সাধক হয়; কিন্তু যুদ্ধে অন্যায় হবে এবং সে অন্যায় প্রয়োজনসাধক হবে না।’ একথা অতীব সত্য যে যুদ্ধে অন্যায় সংঘটনের সম্ভাবনা সাতিশয় প্রকট। যে পক্ষ যুদ্ধকর্মে বাধ্য বিধায় যুযুধান, তার পক্ষেও যুদ্ধকামী পক্ষের মতোই অন্যায় কর্মে প্রবৃষ্ট হওয়ার সম্ভাবনা থাকেই। কারণ, সমস্যার নিরাকরণে যুদ্ধ প্রকৃতই এক অপকৃষ্ট পন্থা। দোষগুণ বিচারে প্রবেশ না করে, তাই যুদ্ধকে সমাধানের উপায় হিসেবে গ্রহণ না করাই সঙ্গত। বলপ্রয়োগে সমস্যার সমাধান বর্বরতারই নামান্তর। কিন্তু সামাজিক প্রক্রিয়ায় ‘বলপ্রয়োগ’ এমন একটা স্থান অধিকার করে আছে যেখানে যুক্তি, তর্ক বা সদপুদেশ স্থান পায় না। একারণেই বলদেবের প্রশান্ত বাক্যও ব্যর্থ হয়। পিতৃব্য, বলদেবের ঈদৃশ বাক্যে সাত্যকি প্রভৃতি যাদবগণ এবং আমাদিগের শ্বশুর দ্রুপদ, শ্যালক ধৃষ্টদ্যুম্ন প্রভৃতি পাঞ্চালগণ যৎপরোনাস্তি ক্রুদ্ধ হয়ে তাঁকে উপেক্ষা করলেন। আমরাও তখন স্বপক্ষে প্রভূত সমর্থক প্রাপ্ত হয়ে ওই মহাত্মার কথায় কিছুমাত্র গুরুত্ব আরোপ করিনি। ফলত উপপ্লব্য নগর থেকে মহারাজ দ্রুপদের বৃদ্ধ পুরোহিতকে আমরা হস্তিনায় প্রেরণ করলাম। তিনি আমাদের নির্দেশমতো অত্যন্ত কর্কশবাক্যে কৌরবদের যুদ্ধ ও শান্তি উভয় বিষয়ে প্ররোচনামূলক বাক্যে আমাদের প্রকৃত আকাঙ্খা জ্ঞাপন করলেন। তাঁর বাক্য এতই তীক্ষ্ণ ছিল, যে শান্তনুনন্দন ভীষ্ম, যিনি আমাদের প্রতি কদাপি দ্বেষ পরতন্ত্র ছিলেন না, তিনি পর্যন্ত সেই ভাষার তীক্ষ্ণতার প্রশংসা করতে পারেননি। বিশেষত, একথা নিশ্চয়ই আপনাকে বলার প্রয়োজন হয় না যে পাঞ্চাল পুরোহিত দৌত্যকার্যের নিমিত্ত কৌরবসভায় আদৌ কাঙ্খিত ব্যক্তি হতে পারেন না। কেননা, পাঞ্চাল এবং কুরুকুল বহুকালাবধি পরস্পরের জন্মশত্রু। বিষয়টি যদি তাঁদের পারস্পরিক বিবাদের সম্পর্কে হত, দোষ ছিল না। কিন্তু কুরুপাণ্ডবদের নিজস্ব অন্তর্বিরোধ উপলক্ষে যাদব পাঞ্চালগণের ঈদৃশ ধৃষ্টতাপূর্ণ মধ্যস্থতা কৌরব বীরগণ আদপেই প্রশংসার চক্ষে দেখেননি, দেখার কথাও নয়। আমার মনে হয় আমরা সেক্ষেত্রে এমত এক গূঢ় কর্মে পাঞ্চাল পুরোহিতকে প্রেরণ করে যথার্থই ভুল করেছি। বোধকরি এই দৌত্যকার্য যদি মহাত্মা বলদেবকে প্রদান করা হত, তবে দুর্যোধন তথা সমগ্র কৌরবগণ যুদ্ধ বিষয়ে অন্যরূপ চিন্তা করতে বাধ্য হতেন। পিতৃব্য, আমি বলতে চাই যে আমরা প্রথমেই যুদ্ধকে অবধার্য ধরে নিয়ে শঠতাপূর্বক ওই ব্রাহ্মণকে দূত হিসেবে প্রেরণ করেছিলাম। আমরা জানতাম যে এই পাঞ্চাল ব্রাহ্মণ তাঁর স্বভাববশতই কুরুসভায় পরুষ বাক্য ব্যবহার করে প্ররোচনার বাতাবরণ সৃষ্টি করবে। মানী দুর্যোধন যুদ্ধে আহুত হলে কদাচ সন্ধি বিষয়ে কর্ণপাত করবেন না। মহান পিতৃব্য, একথা না বলা সত্যের অপমান যে মৌখিক প্রস্তাবনায় যে যাই বলুন, দ্রুপদ, ধৃষ্টদ্যুম্ন, সাত্যকি প্রমুখ যাঁরা আমাদের হিতার্থী ছিলেন তাঁরা সকলেই যুদ্ধকামী ছিলেন। কিন্তু হায়, অনেক, অনেক পরেই আমি বুঝতে পারলাম যে বলদেবই একমাত্র ব্যক্তি যিনি আপনি এবং সঞ্জয় ছাড়া প্রকৃত যুদ্ধবিরোধী উভয়পক্ষে আর কেউই ছিলেন না। হে তাতকল্প, আমি নিতান্তই অপরিণত বুদ্ধি এবং নিয়ত পরমত চালিত হয়েছি বলে আমার মনে হয়, বস্তুত আমার যুদ্ধবিরোধী স্বভাব, আমার তাবৎ কৃতকর্মের সঙ্গে সঙ্গতিযুক্ত নয়। আমার স্বভাব যুদ্ধবিরোধী হলেও আমি যেহেতু পরমত চালিত এবং যুদ্ধকামী ব্যক্তিরাই যেহেতু সর্বদা আমাকে পরিপোষণ করেছে, সেহেতু, আমি স্বধর্ম পালনে সক্ষম হইনি। আমি কদাপি দৃঢ় চিত্ত ব্যক্তি নই।

হে পিতৃব্য, আমি যে আদৌ দৃঢ়চিত্ত নই, এ বিষয়ে উদাহরণের কোনো প্রয়োজন হয় না। বিশেষত আমার দ্যূতাসক্তির কথাই যদি বলেন, সে ক্ষেত্রে দেখবেন আমি এই মোহ থেকে কখনোই মুক্তি পাইনি। এমনকী অজ্ঞাতবাস পর্বেও আমি কঙ্ক নামধেয় হয়ে মৎস্যরাজের অক্ষ সখা রূপে জীবন নির্বাহ করেছি। অতঃপর সংঘট্টনে যেহেতু দ্যূতক্রীড়ার কোনো নির্বন্ধ আর ছিল না, সেকারণে সেই সংঘট্টন আর প্রত্যক্ষ হয়নি। তবে অন্তরের আকাঙ্খা কদাপি নির্মূল হয়নি। তাই শেষ অক্ষক্রীড়ায় আজ ধর্মকেই পণ করে বসে আছি। কেননা ধর্মের সনাতনত্বে আমার আর প্রত্যয় থাকছে না। আমার বর্তমান অক্ষক্রীড়া আদৌ প্রত্যক্ষ হবে না, তবে আন্তরিকভাবে আমি এই খেলা খেলছি। হয়তো এখানেই আমার বিনাশ, অথবা এখানেই সদগতি। সদগতি অথবা বিনাশের পর মানুষের চৈত্যনের অবস্থা কী হয় তা কেউ বলতে পারে না। আমার বোধ বলে সব কিছুই শূন্যে নির্বাণ পায়। সবই শূন্য থেকে হয় এবং শূন্যেই বিলুপ্ত হয়। চৈতন্য বোধকরি দেহধর্মেরই বিকার। আত্মা বলে পঞ্চস্কন্ধশীল এই দেহ ছাড়া অতিরিক্ত কিছু নেই।

মহান গার্হস্থ্য জীবনের মাধুর্যকে ভালোবেসে সহজ সরল অনাড়ম্বর এবং নির্বিরোধ এক শান্ত জীবন আমার কাম্য ছিল। সেই কামনায় এক সময় রাজ্য রাজপদ লাভ করার বাঞ্ছা করেছি। আমার অক্ষক্রীড়ার উদ্যোগও সেই কামনারই প্রকাশ। অক্ষে আমার আসক্তির জন্য যথেষ্ট নিন্দার ভাগীও আমি হয়েছি। কিন্তু রক্তক্ষয় নিবারণকল্পেই যে আমি দ্যূতক্রীড়ার আশ্রয় গ্রহণ করেছিলাম এ সত্য আমি ছাড়া আর কেই-বা জানে? এই ক্রীড়ায় কৌরবদের দুর্বুদ্ধি যে স্তরে কৌটিল্যের অবতারণা করল, আমার সরল বুদ্ধি সেই স্তরে কদাপি বিচরণ করে না। আমার পক্ষ যদিও শকুনিকে কপট কৈতবাদি আখ্যায় আখ্যায়িত করেছে, কিন্তু বলদেবের ন্যায় আমিও বিশ্বাস করি : ‘শকুনি খেলা করিতে প্রবৃত্ত হইয়া ইঁহার সহিত প্রতিপক্ষভাবে খেলা করেন; তখন পাশাসকল সর্বদাই যুধিষ্ঠিরের প্রতিকূলভাবে পড়িতে থাকে; তাতে যুধিষ্ঠির ক্রুদ্ধ হইলেও শকুনি তাকে যেন বলপূর্বক জয় করেন; অতএব তাতে শকুনির কোনো অপরাধ ছিল না।’ গূঢ় পুরুষের সমাচারে আমি জ্ঞাত হয়েছি যে কৌটিল্যমনস্ক শকুনি পর্যন্ত দুর্যোধনকে যুদ্ধবিরোধী পরামর্শ প্রদান করেছিলেন। তিনি বলেছিলেন, পাণ্ডবগণের ঐশ্বর্য দেখে তোমার ব্যথিত বা ঈর্ষিত হওয়া উচিত নয়। তুমি অসহায় নও, পাণ্ডবরা যেমন দুরূহ কর্মদ্বারা এই ঐশ্বর্য অর্জন করেছেন, তুমিও তোমার সপক্ষীয় মহাধনুর্ধর দ্রোণ, অশ্বত্থামা, সূতপুত্র কর্ণ, কৃপাচার্য, তোমার ভ্রাতৃগণ এবং আমাকে আশ্রয় করে সমগ্র বসুন্ধরা জয় করতে পার। গূঢ় পুরুষ আমায় জানিয়েছিল যে ওই সময়েই শকুনি দুর্যোধনকে বলেছিল, যুদ্ধ নয়, অন্য উপায়ে পাণ্ডবদের জয় করার কথা চিন্তা করতে হবে। যুধিষ্ঠির দ্যূতক্রীড়াসক্ত। কিন্তু ক্রীড়ায় আদৌ দক্ষ নয়। তাঁর এমত এক প্রতিজ্ঞা আছে যে কেউ অক্ষক্রীড়ায় আহ্বান করলে, সে তাকে প্রত্যাখ্যান করে না। অন্যপক্ষে, আমি অক্ষ ধুরন্ধর। আমি গান্ধারবাসী, কৈতব-শাস্ত্রে আমা হেন সুপণ্ডিত কদাচ লভ্য নয়। আমি অক্ষবলের সাহায্যে বিনা রক্তপাতে তোমাকে সমগ্র পাণ্ডব ঐশ্বর্য প্রদান করব। তুমি মহারাজ ধৃতরাষ্ট্রের অনুমতি নাও।

মহাত্মা আমাদের জ্যেষ্ঠতাত এই প্রস্তাবনা অনুমোদন করে যখন আপনাকে ইন্দ্রপ্রস্থে অক্ষক্রীড়ায় আমন্ত্রণকারী দূত হিসেবে প্রেরণ করলেন, তখনকার সমাচার আপনি নিশ্চয়ই বিস্মৃত হননি। আমি বলেছিলাম, দ্যূত থেকে কলহ উৎপন্ন হয়, বুদ্ধিমান ব্যক্তির তা রুচিকর নয়। আপনার কী মত? আপনি বললেন, বৎস, আমি জানি দ্যূত অনর্থের মূল, তার নিবারণের চেষ্টাও আমি করেছিলাম, তথাপি ধৃতরাষ্ট্র আমায় পাঠিয়েছেন। তুমি বিদ্বান, যা শ্রেয় তাই কোরো।

আমি অবশ্যই স্মরণ করতে পারছি সেইসব বার্তালাপ। যদিচ যুধিষ্ঠিরকে আমি সম্যক জানতাম এবং আমার এই দ্যূতক্রীড়ার বিষয়ে আদৌ প্রসন্ন সম্মতি ছিল না তথাপি সমস্যার নির্ধারণ আমি তার উপরেই ন্যস্ত করেছিলাম। আমার উপায় ছিল না যে পরিষ্কারভাবে কৌরবগণের কৌটিল্য বিষয়ে তাকে উপদেশ দান করি। যুধিষ্ঠিরেরও ধৃতরাষ্ট্রের আমন্ত্রণ প্রত্যাখ্যান করার কোনো আপাতগ্রাহ্য কারণ ছিল না।

অক্ষক্রীড়া এবং কৈতব অঙ্গাঙ্গী জড়িত। এই ক্রীড়ায় যদ্যপি নির্দিষ্ট নিয়মাবলি প্রচলিত আছে কিন্তু ক্রীড়াস্থলে সেইসব নিয়ম কদাপি অনুসৃত হয় না। অক্ষবাটে উপবিষ্ট পরস্পর প্রতিদ্বন্দ্বীরা কদাচ কৈতব বৃত্তি পরিহারে সক্ষম হয়। ফলত কৈতব আর অক্ষক্রীড়া প্রায় অভিন্নার্থক। বহু প্রাচীনকাল থেকেই এর সমাদর এবং বিরূপতা সমাজে প্রচলিত। তথাপি এই ক্রীড়ার প্রচলন আছে এবং বোধকরি কোনোদিনই তা সমূহ বিলুপ্তি পাবে না। আমার স্মরণ আছে যে ক্রীড়োপবিষ্ট যুধিষ্ঠির এবং শকুনি ক্রীড়ারম্ভের প্রাক্কালে যে সব আলাপন করেছিলেন তার কথা। যুধিষ্ঠির বলেছিলেন, আমি শঠতা দ্বারা সুখ বা ধন লাভ করতে চাই না, ধূর্ত দ্যূতকারের শঠতা প্রশংসনীয় নয়। শকুনি বলেছিলেন, যুধিষ্ঠির, বেদজ্ঞ ব্রাহ্মণ ও বিদ্বানরাও শঠতার দ্বারা পরস্পরকে হেয় করতে চেষ্টা করেন, এ প্রকার শঠতা নিন্দনীয় নয়। তবে তোমার যদি আপত্তি বা ভীতি থাকে তবে খেলো না। শকুনি তাঁর অবস্থানের দিক থেকে পরিচ্ছন্ন কথাই বলেছিলেন। যুধিষ্ঠির সেই সুযোগ গ্রহণ করে যখন নিবৃত্ত হলেন না তখন শকুনিকে অতঃপর কৈতব বা শঠতাশ্রয়ী বলে অবশ্যই নিন্দা করা অযৌক্তিক। যুধিষ্ঠির এখন সেই সত্য বিবৃত করছেন।

যুধিষ্ঠির বললেন, ক্ষত্তা, কৈতবের দ্বারা যে আমি পরাজিত হয়েছিলাম একথা তর্কসাপেক্ষ। কৌরবগণ এই ক্রীড়াকে আশ্রয় করেই যে আমাদের সর্বনাশ করেছে এমন নয়। কিন্তু পাশকক্রীড়া বিষয়ে কৌরবগণের কৌটিল্য অন্যভাবে অবশ্যই বিচারিত হবার যোগ্য। দেখুন, আমরা কুরুপ্রধানগণের সিদ্ধান্ত শিরোধার্য করেই ইন্দ্রপ্রস্থের যাবতীয় শ্রীবৃদ্ধি ঘটিয়েছিলাম। খাণ্ডবদাহাদি কর্মে আমরা অবশ্যই অনেকের প্রতি অন্যায় আচরণ করেছি, কিন্তু তা কোনোক্রমেই কৌরবদের স্বার্থহানিকর ছিল না। রাজসূয় উপলক্ষে আমার ভ্রাতৃগণ দিগ্বিজয় করে যে সব সমৃদ্ধির আয়োজন করেন তাতে কৌরবপক্ষের প্রতি কোনো অহিতাচার ঘটেনি। তথাপি দুর্যোধনের অসূয়া বৃদ্ধি পেল, ফলত দ্যূতসভার আয়োজন। এক্ষেত্রে আমাদের স্বোপার্জিত সম্পদের প্রতি লুব্ধতাই তার এই দ্যূতনাটকের উপলক্ষ। তাদের কৌটিল্যের উৎস এখানেই।

তথাপি আমি নিজেকে নির্দায়িক মনে করি না। আমি স্বপক্ষ এবং বিপক্ষ উভয়েরই বিষয় আপনাকে বললাম। সভায় এতসব বার্তালাপ শোভন হবে না ভেবেই আমার এই উন্মোচন। এখন আপনি আগামীকল্যের সভায় সমুচিত বাগ্মিতা প্রদানে যদি সমস্যা নিরাকরণে প্রচেষ্ট হন, তবেই সর্ববিধ স্বস্তি জানবেন। আপনি যেমন অনুজ্ঞা করবেন, আমি সেই মতো আচরণেই অতঃপর কার্য সম্পাদন করব। কৃপা করে আমায় আমার অভিরুচি বিরুদ্ধ কর্মে প্রযুক্ত করবেন না। তেমন কর্ম যথেষ্ট করেছি, কিন্তু কোনো ক্ষেত্রেই কাঙ্খিত ফললাভ করিনি। এক্ষণে জীবনের শেষ অক্ষপাত করে এই অদৃশ্য অক্ষবাটে বসে আছি। এখন ধর্মই আমার পণ। ধর্ম প্রকৃত প্রস্তাবে অস্তিত্ববান কোনো সত্তা কিনা এই গূঢ়ার্থ চয়ন করে আমি আমার শেষ কর্তব্য নিরূপণ করব। সে কর্তব্যে যদি ভ্রাতৃগণ অনুগামী হন, অহোভাগ্য, নচেৎ এ হবে আমার একক পরিক্রমা। আপনার জ্ঞাতার্থে জানাই, আমার দর্শন সর্বতোভাবে ভিন্ন। তা সৌগতপন্থী, বৈদিক অথবা তৈর্থিক নয়। কিন্তু সে বিচার পরবর্তী সময়ের জন্য নির্দিষ্ট রাখলাম। আপনি সমূহ বাস্তব বিষয়ে আগামী কল্যের সভায় স্ব-বিচার বোধে সিদ্ধান্ত গ্রহণ করুন।

পরবর্তী দিবসের সভায় প্রথম এবং শেষ বক্তা আমিই ছিলাম। যুধিষ্ঠিরের সঙ্গে আমার পূর্বোক্ত কথা ছাড়াও বহুবিধ আলোচনা হওয়ার পর সঞ্জয়ের সঙ্গেও যথেষ্ট পরামর্শ করে আমি এই সভায় প্রদেয় ভাষণ বিষয়ে প্রস্তুতি গ্রহণ করেছিলাম। সঞ্জয় বলেছিলেন, প্রাজ্ঞ, বিতর্কে এবং বিশ্লেষণে বিষয়ের কলেবর বৃদ্ধি পায়। আপনি, যুধিষ্ঠির এবং আমি স্বভাবত অতিমাত্রায় তত্ত্বানুসন্ধানী তথা সূক্ষ্ম বিচারাশ্রয়ী। প্রকৃতিপুঞ্জ অথবা আমাদের কর্মাধ্যক্ষগণ ঈদৃশ তত্ত্ব বা বিচার বিষয়ে আগ্রহী হওয়ার মানসিকতা অথবা অবসর লাভে সক্ষম হন না। অর্থাৎ সংসারকে যাঁরা প্রকৃত পরিচালনা করেন, তাঁরা প্রধানত কালের স্রোতকেই অবলম্বন করে চলার বাধ্যতা স্বীকার করে নেন। সেটাই একসময় তাঁদের স্বধর্ম হয়। আমাদের আচরিত তত্ত্বাদি বা আন্বীক্ষিকী তাঁদের এইসব কর্মের অভ্যন্তরে গূঢ় আশ্রয়ে থেকে ক্রমশ প্রক্রিয়মাণ হয়। সামাজিক কর্মস্তরে এই তত্ত্বাদি কদাচ আরোপিত হয়ে কর্মের গতি বা উদ্দেশ্য নির্ধারণ করতে সক্ষম হয়। এ এক অতি গূঢ় প্রক্রিয়া। অতএব, স্থূলভাবে কিছু নির্ণয় প্রচেষ্টাই বর্তমান সভার পক্ষে প্রয়োজনীয় বলে অনুমান হয়। হে মহান, কোনো গৃহে অগ্নির আক্রমণ কালে, গৃহস্থ যদি অগ্নির স্বরূপ নির্ধারণে অধিক আগ্রহী হয়ে তার নির্বাপণ বিষয়ে উদাসীন থাকে, তবে সেই গৃহই ভস্মীভূত হবে। অগ্নি বিষয়ে তাবৎ তত্ত্বজ্ঞান লব্ধ হলেও অগ্নি নির্বাপিত হবে না অথবা গৃহও সংরক্ষিত হবে না। অতএব, আমাদের বর্তমান প্রচেষ্টা এই রাজ্য এবং প্রকৃতিপুঞ্জের সংরক্ষণ, সুশাসন তথা স্থায়িত্ব বিষয়ক প্রকল্পানুযায়ী হওয়াই বাঞ্ছনীয়।

এ কারণে আমি সভায় এক সুচিন্তিত প্রস্তাবনা উপস্থিত করলাম। আমার ভাষণ অতি সংক্ষিপ্ত ছিল। কোনোপ্রকার তত্ত্বদর্শনাদির মধ্যে প্রবেশ না করে আমি কিছু বাস্তব কর্ম সমাধান বিষয়ে সকলকে অবহিত করলাম। আমি সভাকে জানালাম, অতঃপর কুমার পরীক্ষিৎ যিনি এক্ষণে কৈশোর অতিক্রান্ত, তাঁকে তাবৎ রাজকর্ম বিষয় এবং অস্ত্রশিক্ষায় সুশিক্ষিত করতে হবে। আগামী বর্ষচতুষ্টয়ের মধ্যে সে যখন যৌবনবাস্থায় উপনীত হবে তখন তার প্রতি রাজ্যভার অর্পণ করে যুধিষ্ঠিরাদি স্বসিদ্ধান্তানুযায়ী পন্থা অবলম্বন করবেন। কুরুরাজ ধৃতরাষ্ট্র তাঁর অভীপ্সিত বনব্রজতা অবলম্বন অবশ্যই করতে পারেন, কিন্তু তার জন্য তাঁকে আরও কিছুকাল অপেক্ষা করতে আমরা অনুরোধ করব। তিনি বনব্রজতা অবলম্বন করলে, যুধিষ্ঠিরাদি কুমারকে সম্পূর্ণ স্থায়িত্বে আসীন করেই আকাঙ্খিত মার্গ অবলম্বনের আধিকারিক হবেন। রাজ্যের যাবতীয় অমাত্য কর্ম প্রশাসনাদি ব্যবহার পূর্ব নিয়মেই পরিচালিত হবে। যুযুৎসু এবং অন্যান্য সূতকুলোদ্ভবগণ স্ব স্ব মেধা এবং ক্ষমতানুযায়ী কুমারের রাজত্বপ্রাপ্তির কাল থেকে শিক্ষার সঙ্গে সংহিতাসম্মতভাবে রাষ্ট্রকর্ম সম্পাদন করবেন। বেদবিরোধী সম্প্রদায়ের প্রতি কোনো নির্যাতন চলবে না। ব্রাহ্মণ এবং ক্ষত্রিয়গণ, অতঃপরের অসহিষ্ণুতা এবং ক্রোধ যথাসম্ভব পরিহার করে চাতুর্বর্ণ্য বিধি পালনে সচেষ্ট হবেন।

আমি বললাম, ভদ্রগণ, আপনারা বর্তমানে লোকসমাজে যে বর্ণবিপর্যয় প্রত্যক্ষ করছেন, তা নিতান্তই কালানুগ বলেই গ্রহণ করবেন। কোনো ব্যবস্থাই শাশ্বত হয় না। কালের ধর্ম চলমানতা এবং বিবর্তন। এই বিবর্তনই সনাতন বা শাশ্বত জানবেন। কোনো নৈতিক, সামাজিক, ধর্মীয়, রাজকৃত্য অথবা ব্যক্তিক ও সামাজিক পরিমণ্ডলে এমন কোনো শাশ্বত বিধি থাকতে পারে না যা এই সনাতন ধর্মকে, অর্থাৎ কালের চলমানতা বা বিবর্তনধর্মকে অতিক্রম করতে পারে। অতএব, আপনারা সকলেই বর্ণ, বর্গ, জাতি বা সম্প্রদায়ভেদে এই কালধর্মকে আশ্রয় করুন। হে মহোদয়গণ, আপনারা অনুগ্রহ করে কালের ধ্বংস প্রত্যক্ষ করুন এবং তার সৃজনকেও। দেখুন, বিগত মহাযুদ্ধে যেসব রথী, মহারথীরা বীরশয্যা গ্রহণ করেছেন, তাঁরা নিজ নিজ বিচার, সিদ্ধান্তকে কদাপিই নশ্বর বলে অনুভব করেছেন। তাঁদের চিন্তনে ছিল যে, তাঁরা পুত্রপৌত্রাদিক্রমে, স্ব স্ব চিন্তাধারা অনুযায়ী যাবচ্চন্দ্র দিবাকরেই পরম্পরায় জয়ী হবেন। কিন্তু তা কখনো কালের ধর্ম নয়। সেকারণেই তাঁরা বিগত।

কিন্তু তত্ত্ব তথ্য বচন পরিত্যাগ করে আমি এই মহান অজমীঢ় বংশীয়দের কুলের বিষয় নিয়ে আপনাদের নিকট কিছু নিবেদন করতে চাই। আপনারা অনুগ্রহপূর্বক আমার সেই কথন অবধান করুন। এই বংশ অতিশয় প্রাচীন। উত্তর কুরু থেকে আগত এই কুলের পূর্বতম পুরুষগণ বহুযত্নে যমুনা তীরবর্তী এই প্রদেশকে মুক্ত করে এখানে স্বরাজ্য স্থাপন করেন। এই কার্যে বহুযুগ তাঁরা ব্যয়িত করেছিলেন। অজমীঢ় সেইসব পুরুষগণের অন্যতম। ভদ্রগণ, যতদূর পর্যন্ত এই বংশধারাবলি আমার আয়ত্ত তাতে দেখি যে এই বৃহৎ বংশ একদা হস্তী নামক একজন মহৎ সন্তান প্রাপ্ত হয়েছিল যাঁর আগমন ঘটেছিল উত্তর কুরু থেকে। মহারাজ হস্তীই সম্ভবত এই কুরুজাঙ্গাল নামক স্থানের প্রথম আবাদকারী। তাঁর নামানুসারেই এই হস্তিনাপুর নগরী। এই হস্তীরই পুত্র অজমীঢ়। তিনি বহুবংশের স্থাপয়িতা। বর্তমানে আমি শুধু তাঁর পুত্র ঋক্ষ, তৎপুত্র সংবরণ এবং তস্য পুত্র কুরুরই উল্লেখ করছি। কুরুই কুরুক্ষেত্রের আবাদকারী সেই মহাকৃষিবল। তাঁরই নামে এই বংশের নামায়ন। মহারাজ হস্তী এবং তৎপরে মহারাজ কুরু যখন রাজ্য তথা ভূমির বিস্তৃতিকল্পে বৃহৎ অটবীসমূহ ধ্বংসে ব্রতী হন, তখন নাগ, পক্ষী, কূর্ম এবং নিষাদ প্রভৃতি গোত্রীয় আদি মনুষ্যগণ, তথা ধীবরাদি মৎস্যকুলীয়গণের সঙ্গে যে ঘোর সংগ্রাম সংঘটিত হয়েছিল সে বিষয়ে আমি প্রায় নিঃসন্দেহ। সেইসব সংগ্রামের কাহিনি শ্রুতি স্মৃতি পরম্পরায়, ভট্টব্রাহ্মণদের দ্বারা যুগ যুগ ধরে গীত এবং কথিত হয়ে হয়ে আজ পুরাণকথারূপে, ধর্ম ও দর্শনাদির আকর রূপে আমাদের বিভিন্ন সামাজিক, ব্যক্তিক ও রাষ্ট্রীয় সংকটে সংহিতার কার্য করছে। অধুনাতম লভ্য আমাদিগের যাবতীয় সংস্কার সংস্কৃতির, কাব্য নিরুক্তি, ব্যাকরণ অথবা নীতিনৈতিকতা তথা লোকজীবন নগর জীবনের সমূহ তত্ত্বাদির মূলাধার সেই বহিরাগত এবং ভূমিপুত্রদের সংগ্রাম-ইতিহাস। খাণ্ডবদাহের সময় যেমন অগ্নির তাণ্ডব ঘটেছিল এবং তৎসহ কৃষ্ণার্জুনের তীক্ষ্ণ শস্ত্রক্ষেপণ, কুরুজাঙ্গাল আবাদ কালেও সেই ঘটনাই ঘটেছিল। এই স্থানের সেই প্রাচীন নিবিড় অটবিতে সতত শান্ততাশ্রয়ী অরণ্যপুত্রেরা অকস্মাৎ বহিরাগত এই হিরণ্যবর্ণ পুরুষগণের অকরুণ আক্রমণে হতভম্ব, ছিন্নভিন্ন, ত্রস্ত এবং ক্রমশ পলায়মান হল। তাদের নিকট এই অনাকাঙ্খিত, অকল্পিত এবং অকস্মাৎ আক্রমণ প্রতিহতকরণের কোনো উপায়ই ছিল না। তারা তাদের স্ব স্ব বিভাগে, স্ব স্ব গোষ্ঠীপ্রধানের নেতৃত্বে এক সরল, শান্ত জীবনে অভ্যস্ত ছিল। প্রয়োজনানুগ কৃষিকর্ম, অপরিমেয় বন্য মৃগাদির শিকার, পশুপালন ইত্যাদির অবলম্বনে জীবন যাপন করত তারা। তাদের এই শান্ত জীবনে এমন তাণ্ডব তারা কখনো চিন্তা করেনি। তাই অটবি-আশ্রয়বিচ্যুত এই অরণ্যপুত্রেরা ক্রমাপসরমাণ হল খাণ্ডবারণ্যের দিকে। যারা যুযুধান ছিল তাদের রক্ত, মেদ, বসা এবং অস্থি কুরুক্ষেত্রের ভূমির উর্বরতা বৃদ্ধি করল।

মহারাজ হস্তী অথবা মহারাজ কুরু ততদিনে যে রাজন্য আখ্যা প্রাপ্ত তাও তো এক বহুমান্য ইতিহাস। উত্তর কুরুতে তাঁরা ছিলেন পশুপালনকারী এক গোষ্ঠীমাত্র। ক্রমশ স্বভূমি পরিত্যাগ করতে বাধ্য হলেন প্রাকৃতিক নির্বন্ধেই। গোষ্ঠীর পরিবর্ধন, পশুপালনজনিত সংকীর্ণ উৎপাদনী অর্থনৈতিক সমস্যা, গোচারণভূমির বিস্তৃতায়ন, একারণে আবশ্যিক যাযাবরত্ব। অতএব চরৈবেতি চরৈবেতি। এই চরৈবেতির চংক্রমণে এক সময় ক্লান্ত হয়ে এই যাযাবর দেখে, আহৃত ফলের বীজ থেকে জাত এক বৃক্ষ ফলবান। মহাশয়গণ, এভাবেই তাঁরা কৃষির বীক্ষণ, এবং দীক্ষায় চরৈবেতির চরণ শ্লথ এবং পথ দীর্ঘ করেন। দীর্ঘ যাযাবরত্বের আদি বৈদিক প্রজ্ঞান থেকে কৃষি জৈবিকতার ঔপনিষদিক প্রজ্ঞায় তাঁরা উপনীত হলে এই প্রজ্ঞাই তাঁদের গৃহস্থ করে। এই প্রজ্ঞায় তাঁরা রাজ্য সাম্রাজ্য স্থাপনার উদ্দীপনা লাভ করেন, এর দ্বারাই তাঁরা ধর্ম, অর্থ, কাম, মোক্ষাদি চতুর্বর্গের সন্ধান পান। এই প্রজ্ঞায়ই আবার নিহিত থাকে তাঁদের ঈদৃশ অগ্রগামিতার মরণবীজ যা লোভ এবং অসূয়া নামে এই প্রজ্ঞা দ্বারাই আয়ত্ত ক্ষমতার মধ্যে গুপ্ত থেকে তাঁদের যাবতীয় লব্ধধন বিনাশের আয়োজন করে। ভগবান মহাকালের এ এক আশ্চর্য লীলা এবং এই একটিমাত্র ক্ষেত্রেই মহাকালকে আমার একজন কুটিলচরিত্র জীবন্ত ব্যক্তি বলে ভ্রম হয়। কিন্তু তত্ত্ব থাক, ইতিহাস বলি। একথা বলাই বাহুল্য গোষ্ঠীনেতৃত্ব যখন একস্থান থেকে অন্যস্থানে গমন করেন এবং একবৃত্তি থেকে অন্যবৃত্তিতে প্রতিষ্ঠিত হন, তাঁদের অনুসারী তাবৎ মনুষ্যকুলও সেই ধারাবাহী হয়। এই নেতৃত্ব যেহেতু ক্ষত্রিয়কুল এবং ব্রাহ্মণগণের করধৃত অতএব সমগ্র সমাজ তাঁদের প্রকল্প অনুযায়ীই গঠিত হয়, এ তো স্বাভাবিক। এই কৃষকজীবনই একসময় তাঁদের চিত্তে এক গভীর ভাবের রূপ সৃজন করে, তখন তাঁরা ভাবতে এবং আকাঙ্খা করতে পারে এমত-

যো বৈ ভূমা তৎসুখম্

নাল্পে সুখমস্তি ভূমৈব সুখম্

ভূমৈব বিজিজ্ঞাসিতব্য-ইত্যাদি

হে ভদ্রগণ, আপনারা, যাঁরা এই সভায় আসীন, তাঁরা নিশ্চয় জানবেন যে যাঁরা কৃষিবল, তাঁদের আমরা, অন্য কৃতাবলম্বীগণ অধুনা কদাচ আর্য মনুষ্য বলে সমাদর করি। অথচ একদা মহারাজ হস্তী অথবা মহারাজ কুরু, নিজেরাই কৃষিবল রূপে নিজেদের প্রতিষ্ঠা করেছেন। বিদেহ রাজকুল তো তাঁদের কৃষিপ্রজ্ঞা বিষয়ে অসামান্য কিংবদন্তি। তাঁরা একদা হলকর্ষণ করেই তো রমণ জনিত চরম রতিহর্ষ লাভ করেছেন। আর একথাও মিথ্যে নয় যে, অধুনাতন কৃষিবলগণ, কর্ষণ বপন এবং রোপণে, সেই সুখই অনুভব করে থাকেন, যা তারা তাদের রমণীগণের নিকটেও প্রাপ্ত হন।

অধুনা আর্য ক্ষত্রিয় নামধারীগরণ হয়তো তাঁদের পূর্বজদের এই বৃত্তির প্রতি নিষ্ঠা এবং শ্রদ্ধার কথা বিস্মৃত হয়েছেন। যেহেতু তারা এখন রাজা। তাঁরা এক্ষণে এই কর্মকে হীনকর্ম বলে অনুমান করেন। কিন্তু আমি বলছি, মহাত্মা কুরু কিন্তু প্রকৃতই একজন কৃষক, তিনি স্বয়ং ক্ষেত্র কর্ষণ করতেন। আর্য ক্ষত্রিয়াভিমানী মনুষ্যগণ অধুনা এ সত্য স্বীকার করেন না, তাঁরা ভাবেন ঈশ্বর তাঁদের এই সদাসুখময় অঙ্গাবরণটি পরিয়ে তাঁদেরকে এইসব রত্নময় আসনে আসীন থাকার জন্যই ধরাধামে প্রেরণ করেছেন এবং এখানে তাঁরাই ঈশ্বরের নবরূপ। যেন তারা আবহমানকালই রত্নময় সিংহাসনে উপবিষ্ট থেকে কর্ষকদের শ্রম আহরিত ফলের অধিকার ভোগ করে এসেছেন। তত্ত্বজ্ঞানী এবং শাসককুলের এবম্বিধ প্রত্যয়ই সমাজের নিয়ত অপরিমিত দ্বন্দ্বের উদ্ভব ঘটাচ্ছে।

তবে সেইসব ক্রমান্বয়ী সংঘটন বিষয়ে অধিক কিছু জ্ঞাপন করা এখন নিরর্থক। বরঞ্চ বর্তমান সমস্যার আলোচনায় প্রত্যাবর্তন করা এখন সর্বতোভাবে কাম্য। এতদবৃত্তান্তের হেতু এই যে পশ্চাৎ না জানলে কেউই অগ্রবিবেচনার প্রকৃতি নির্ণয়ে সক্ষম হয় না। যুযুৎসুর কালোচিত বাক্যে, সভাস্থলে ব্রাহ্মণ এবং ক্ষত্রিয় শাসককুলে যে প্রতিক্রিয়া আমার দৃষ্টিগোচর হল, তা নিতান্তই ইতিহাসপুরাণ অনভিজ্ঞ মনুষ্যের পক্ষেই প্রদর্শন করা সম্ভব। এ দ্বারা প্রমাণ হয় যুগান্তের বর্তমান চিহ্নসমূহ তাঁদের দৃষ্টি আকর্ষণ করছে না। সমাজ এখন যে পরিবস্থার মধ্য দিয়ে প্রবাহিত, সেই পরিবস্থার নূতনত্ব বিষয়ে তাঁরা কিছুমাত্র অবহিত নন। তাঁরা পূর্বতন সমাজের ধারা এবং বিন্যাসের অভ্যস্ততায় এখনও অনড়। কিন্তু আমি বলি, আপনারা যুগান্তের চিহ্নসমূহ অবলোকন করুন, নতুনকে যুক্তিগ্রাহ্যতায় গ্রহণ করুন, পুরাতন লোক-অহিতকর অভ্যাসসমূহকে বর্জন করুন। ধীমান যুযুৎসুর বক্তব্যকে কালোচিত মনে করে আমি বলতে চাই যে বর্তমান রাজন্যকুল যেন তাঁদের অর্ধভ্রাতাদের সঙ্গে ক্রমশ তাঁদের অধিকার বিভক্ত করে নেন। সমাজে সৌগত মতবাদাদির প্রাধান্য যেরকম বৃদ্ধি পাচ্ছে, তাতে কোনো বর্ণ অথবা বর্গই আর অধিক কাল অবদমিত থাকতে অথবা কৃপাপাত্র রূপে বিবেচিত হতে আগ্রহী থাকবে না। স্মরণ রাখবেন, প্রকারান্তরে আপনাদের এই সূতমাগধী অর্ধভ্রাতৃগণই প্রাচীনকাল থেকে নানাবিধ রাজকীয় দায়িত্ব নিষ্ঠার সঙ্গে নিষ্পন্ন করে এসেছেন। একমাত্র মহামন্ত্রিত্ব তথা বিভিন্ন মন্ত্রকাদির দায়িত্ব ব্রাহ্মণ বর্ণের উপর ন্যস্ত ছিল। কিন্তু বিগত মহারাজ পাণ্ডুর কাল থেকেই, অবধান করুন, আমা হেন শূদ্রাণীপুত্রও মহামন্ত্রিত্ব পরিচালনায় অংশগ্রহণকারী এবং মহাত্মা গবলগণ পুত্র মহামতি সঞ্জয় সূতপুত্র হয়েও গুরুত্বপূর্ণ মন্ত্রকের সুষ্ঠু পরিচালনা করে আসছেন। কিন্তু এসব সামান্য উদাহরণকে তুচ্ছ করেও সর্বোচ্চ যে দৃষ্টান্ত আপনারা অদ্যাবধি প্রত্যক্ষ করে আসছেন, সে কথাই যদি গণনা করেন, তবে দেখুন পরাশর-সত্যবতী তনয় মহাত্মা কৃষ্ণদ্বৈপায়ন প্রকৃত অর্থে সংকরবর্ণ হওয়া সত্ত্বেও যে শুধু আর্যাবর্তের শ্রেষ্ঠ ক্ষমতাশালী ব্যক্তিত্ব তাই নয়, তিনি কিন্তু ব্রাহ্মণ সমাজেও মুনিশ্রেষ্ঠ। তিনি বিরূপ হলে উপস্থিত কোন কোন ক্ষত্রিয়পুত্র স্ব স্ব রাষ্ট্রে নির্দিষ্ট শাসন বজায় রাখতে সক্ষম হবেন সে বিষয়েও সকলে যদি কিছু চিন্তা করেন তবে এ আলোচনা প্রয়োজনানুগ হয়।

মহাশয়গণ, শাস্ত্র এবং শস্ত্র এই দ্বিবিধ উপায় অবলম্বনে বহুকালাবধি ব্রাহ্মণ এবং ক্ষত্রিয়বর্ণীয়রা রাষ্ট্রিক ক্ষমতা, সামাজিক প্রতিপত্তি এবং জাগতিক সুখ সম্পদ ভোগাদি লব্ধ হয়ে আসছেন। ইতিপূর্বে সামান্য ইতিহাসচর্চার যতটুকু বর্ণনা করলাম, তার নিষ্কর্ষে আপনারা অবশ্যই অবগত হয়েছেন যে অজমীঢ়, কুরু ইত্যাদি জনেরা যেমন যাপিত জীবনে অভ্যস্ত ছিলেন আপনারা, বর্তমান নৃকুল সেইমতো জীবন যাপনে অভ্যস্ত নন। এই সভায় উপস্থিত কোনো রাজন্য গর্বভরে বলতে পারবেন যে তিনি স্বহস্তে হলকর্ষণ করেন? অথবা হলকর্ষণ যে এক মহৎ বৃত্তি এবং হলধরগণ যে অসামান্য সম্ভ্রান্ত তথা আদরণীয় সে কথা কোন কোন নৃপতি এক্ষণে স্ব-প্রজ্ঞায় গ্রাহ্য মনে করেন? আমি জানি এখানে এমন কোনো নরেশ উপস্থিত নেই, যিনি ক্ষেত্রকর্ষণ সম্পর্কীয় বিদ্যার সামান্যতম বিধিনিয়ম বিষয়েও প্রাজ্ঞ। উপস্থিত নৃ-বৃন্দ, আপনাদের মধ্যে কেউ কি জানেন, যে কী প্রকরণে ধান্যকৃত, গোধূম, মুগদ অথবা ইক্ষুদণ্ডাদির সৃজন হয়? আপনাদের বীজপুঙ্গবেরা কিন্তু এ বিষয়ে যথার্থ প্রাজ্ঞ ছিলেন। আপনারা কি আদৌ কোনোদিন চিন্তা করেছেন হলশীর্ষ এবং মৃত্তিকার পরস্পর সম্মিলনে এক অভাবনীয় রতিহর্ষের উদ্ভব হয়, যা একমাত্র হলধরেরই অনুভবে গ্রাহ্য, যা, অবরোধের সমগ্র কামিনীগণের সঙ্গে যথেচ্ছ রমণেও লভ্য নয়। আমি জানি, এই অনুভব আপনাদের নেই, থাকার কথাও নয়। উপস্থিত মহান নৃপতিবৃন্দ, কৃষিকর্ম এক মহৎ শাস্ত্র। তার অধ্যয়ন; অনুশীলন তথা সৎকার একজন প্রকৃত রাজার অবশ্যকর্তব্য। কিন্তু আপনারা সে বিষয়ে যেমন কিছুই জ্ঞাত নন, তেমনই এসব কর্মে আপনাদের রুচিও নেই। অথচ দেখুন, জনক, কুরু ইত্যাদি রাজন্যগণ, যাঁরা অদ্য রাজর্ষি বিধায় আদরণীয়, তাঁরা এই কর্মেই প্রধানত ঋদ্ধিবান, এরপর সেই ঋদ্ধির আত্মা থেকে উৎসারিত তাবৎ দর্শনাদির স্রষ্টা এবং গ্রাহক। কিন্তু বহুকাল বিগত হয়েছে, আপনারা আর এতদ্বিষয়ে স্বমেধা বা পেশির ব্যবহারে আগ্রহী হলেন না। আপনারা শাস্ত্র পরিহার করে শুধুমাত্র শস্ত্রের ব্যবহারী হলেন এবং অত্যন্ত তুচ্ছ কারণেও যুদ্ধকে আবশ্যকীয় তথা স্বধর্ম করে তুললেন। যুদ্ধই একটা পর্যায়ে ক্ষত্রিয়গণের স্বধর্ম বলে প্রতিষ্ঠিত হল। কিন্তু আমার বিচার এই যে, মূলত ক্ষত্রিয় রাজণ্যগণের স্বভাবধর্ম হওয়া উচিত ছিল কৃষিকর্ম। মহাত্মা বলদেব এই তত্ত্ব জ্ঞাত ছিলেন বলেই চিরকাল হলধর রাম হিসেবেই প্রতিষ্ঠাকামী ছিলেন। চক্রী অচ্যুতের চক্রের বিপরীতে তাঁর হলাগ্রকে মানবকল্যাণের ধ্বজা রূপে প্রচার করার নিমিত্ত সর্বদা এই হলচিহ্নটি বহন করতেন। আপনারা অবগত আছেন মহাত্মা পরম কৃষক পরম লোকহিতৈষক এবং পরম শান্তি বৎসল রাম, বিগত যুদ্ধকালে, তীর্থপর্যটনে বহির্গত হয়েছিলেন। আমার নিকট সংবাদ আছে যে মহাশয়, এই পর্যায়ে এমনকী তাঁর নিত্যপ্রিয় বারুণী পর্যন্ত গ্রহণে পরাঙ্মুখ ছিলেন। কিন্তু হায় যুদ্ধ রুদ্ধ না হলে, পরম উদার, পরম লোকবৎসল এবং পরম ন্যায়প্রিয় এই মহাত্মা যে কী পর্যন্ত সন্তাপে সন্তাপী হয়েছিলেন মদীয় প্রব্রজ্যাকালে শ্রীমৎ উদ্ধবের নিকট আমি তা সবিস্তারে জ্ঞাত হয়েছি।

এখন অবশ্য এসব বিষয়ের পর্যালোচনার কোনো বিশেষ মূল্য নেই। আপনারা, যাঁরা আর্যাবর্তের বর্তমান নরেশ তাঁরা যে, এর মূল্য অনুধাবন করতে সক্ষম হবেন অথবা, এতদনুরূপ জীবনবীক্ষায় নিজেদের ঋদ্ধ করবেন এমত আকাঙ্খা দুরূহ। তথাপি এ প্রসঙ্গের অবতারণা এ কারণে যে যদি কোনো উপযুক্ত মেধাভাণ্ড এই তত্ত্ব গ্রহণ করে এবং তার অনুশীলনে যত্নশীল হয়, তবে সেটুকুই চরম লাভ বলে গণ্য করব।

মহাশয়গণ, এক্ষণে আমার বক্তব্য সমাপন করব। বর্তমান পরিস্থিতিতে হস্তিনাপুর এবং ইন্দ্রপ্রস্থ, এই দুই নগরী, শ্রীমান পরীক্ষিৎ এবং শ্রীমান বজ্রের নেতৃত্বের অপেক্ষায় রয়েছে। তাঁরা এখনও স্বাধীনভাবে এই মহতী রাজ্যদ্বয়ের শাসনক্রম পরিচালনার উপযুক্ত নন। ভবিষ্যতের গর্ভে কী নিহিত আছে আমরা কেউই তা জ্ঞাত নই। আমরা অর্থাৎ, পূর্বতন শাসক অমাত্যাদি, যাঁরা এখনও কিছু পরিমাণ কর্মক্ষম আছি; আমাদের আশু কর্তব্য হচ্ছে যুগানুযায়ী নির্বন্ধে এই কুমারদ্বয়ের প্রতিষ্ঠাকে সুদৃঢ়করণ। ধীমান যুযুৎসু এই উভয় নগরীর মহামন্ত্রক হিসেবে স্ব কর্তব্য পালন করবেন। ঋষিগণ কালানুযায়ী ধর্মের অনুশীলনে রাজা এবং প্রকৃতিপুঞ্জের কল্যাণে ব্রতী হবেন। এক্ষণে, সকলে যদি প্রকৃতিপুঞ্জের হিতৈষণায় সর্বপ্রকারে উদ্যোগী হন, তবেই পৃথিবী আবার আয়ুষ্মতী হবেন, প্রকৃতি মধুক্ষরা এবং মানবজীবন মধুময় হবে।

এভাবেই আমার বক্তব্য সমাপন করলাম। আরও কিছু আবশ্যকীয় বার্তা সভায় জ্ঞাপন করলাম, যে বার্তা ভবিষ্যতে রাজনৈতিক প্রয়োজনে অতীব গুরুত্বপূর্ণ। কিন্তু অন্তরে উপলব্ধি করলাম যে উপস্থিত ক্ষত্রিয়বর্গ আমার কথার যাথার্থ্য বিশেষ কিছুই নিবিড় চিত্তে গ্রহণ করলেন না। কালের নিয়ম বোধকরি এমনই। এই রাজকুল কালের প্রকোপে পতিত। এঁদের উদ্ধারের কোনো উপায় নেই। নতুন কোনো ব্যবস্থা হয়তো আসছে। কিন্তু বোধকরি সেকারণে আরও আগুন এবং বিষের, জল এবং শস্ত্রের তাণ্ডব ঘটবে। এইসব রাজন্যেরা ক্ষমতারূপ মদের নেশায় আরও হয়তো বহুকাল সাধারণের অভিসম্পাত আহরণ করবেন। এভাবেই একদিন যে তাঁরা সম্পূর্ণ বিলুপ্ত হবেন, এ বিষয়ে সন্দেহ নেই। আমার দীর্ঘ প্রব্রজ্যা এবং লোকায়ত জীবনবীক্ষায় আমি এসত্য নিশ্চয় করে জেনেছি যে কোনোকিছুই শাশ্বত নয়। প্রকৃতির বিষয়ে প্রাজ্ঞজনেরা জানেন যে অগ্নি যদি অকারণে প্রদাহী হয় তবে বায়ু বা পবন ক্ষুব্ধ হন, এবং পবনের ক্ষুব্ধতা জলাধীশ বরুণকে ক্রুদ্ধ করে। এসত্য আমরা প্রভাস বিপর্যয়ে সম্যক উপলব্ধি করেছি। যাদবগণ যখন গৃহযুদ্ধে উন্মত্ত হয়ে অগ্নির যথেষ্ট ব্যবহারে বিচারহীনতার পথ গ্রহণ করল, তখন জলাধীশ বরুণ সমুদ্রকে উচ্ছৃত করে তাবৎ দ্বারাবতীকে প্লবতায় মগ্ন করলেন। আর একথা কে না জানে যে অগ্নি এবং বরুণ পরস্পরের প্রতিস্পর্ধী? পবন যদিও অগ্নির অনুগামী, তথাচ বরুণের সঙ্গে তার প্রীতিবন্ধন সুপ্ত হলেও অবৈধ নয়। প্রাকৃতিক ভারসাম্য রক্ষায় অগ্নি, মরুৎ এবং বরুণ এভাবেই ক্রীড়াশীল। কিন্তু এই ক্রীড়া মানবসমাজের জন্য যে পীড়ার উদ্রেক করে তার নিমিত্ত মানব অভিচারই তো দায়িক। কুরুক্ষেত্র যুদ্ধে যেসব অনৈতিক অস্ত্র ব্যবহার হয়েছে, যে পরিমাণ আগ্নেয় ব্যবহারের সংঘটন ঘটেছে তার পরিণাম, তথা মৌষল ক্রমের যাবতীয় অভিচারের ফলশ্রুতিতে দ্বারকা যে জলমগ্ন হবে তা কিছু অসম্ভব নয়। বর্তমান হস্তিনাপুরখণ্ডে যে প্রাকৃতিক, সামাজিক তথা নৈতিক বিপর্যয় আমরা এখন প্রত্যক্ষ করছি তাও এইসব ভয়ানক শস্ত্রাভিচারের ফল বলেই আমি মনে করি।

শস্ত্রের কী অসীম ভয়াবহতা! সম্মুখসমরে যারা শস্ত্রাঘাতে নিহত হয়, তারা নাকি স্বর্গলাভ করে। কিন্তু যে শস্ত্র গর্ভস্থ শিশুকে পর্যন্ত নিপীড়িত করে, যে শস্ত্রের প্রকোপে প্রকৃতি কূপিতা হয়ে প্লাবতা ঘটান, সে শস্ত্রের ব্যবহারে কোন স্বার্থ সংরক্ষিত হতে পারে? আমি ভাবি, মানুষ যেন শস্ত্র বিষয়ে আর প্রজ্ঞানী না হয়। এক ব্যক্তি শত্রুতাবশত যে অন্য এক ব্যক্তিকে হত্যা করে তার অর্থ বুঝি। সকল মনুষ্য ক্রোধ পান করার মতো তপঃফলের অধিকারী নয়। কিন্তু সমষ্টি, গোষ্ঠী জাতি যদি একে অপরের প্রতি বিদ্বিষ্ট হয়ে ভবিষ্য প্রজন্মকেও আঘাত করে, এমনকী যদি প্রকৃতির জরায়ুতেও তারা বিষ বিস্তারে প্রয়াসী হয়, তবে ভবিষ্য সৃষ্টি প্রবহণের কীই-বা উপায় থাকে? মানুষ ক্রোধান্ধ স্বার্থান্ধ হয়ে এভাবে প্রকৃতি ধর্মের বিপর্যয়কে কেন অবশ্যম্ভাবী করবে? কিন্তু এ সন্তাপ শুধু আমি বা আমার ঔরস পুত্র যুধিষ্ঠির ব্যতিরেকে কাকেই বা দগ্ধ করে, আর কাকেই বা তা বোঝাতে পারব।

বর্তমান সভায় আগত রাজন্যকুল এ বিষয়ে কিছুমাত্র বোধের আধিকারিক বলে আমি মনে করি না। তাঁরা উত্তরাধিকারে রাজ্য লাভ করেছেন। প্রাচীন নৃ-কুলের মতো রাজ্য রাজত্ব কিছুই অর্জন বা আবাদ করেননি। তাঁরা ভোগবৃত্ত বিলাসের পরিক্রমায় কামনা, ক্রোধ, লোভ, মোহ, অসূয়া বা মাৎসর্যের চংক্রমণে সদাই ঘূর্ণিত। যে সত্য দর্শনে আমার এবং যুধিষ্ঠিরের নিয়ত অনিদ্রা, ক্লেশ, সন্তাপ এবং সমূহ বিপন্নতা বোধ, সেসবের দ্বারা এই নৃকুল কদাচ স্পর্শিত। সৃষ্টির সংরক্ষণের বিপন্নতাজনিত কিছুমাত্র অনুভব তাঁদের মেদস্ফীত মস্তিষ্ককে চঞ্চল করে না। এমনকী মনুষ্য সামগ্রিকভাবে, তার এত কালের সাধনায় যে মহৎ বোধি অর্জন করেছে, যা আমার পুত্র যুধিষ্ঠিরের জীবনচর্যায় নিয়ত ওতপ্রোত সেই বোধির নির্যাস, যথা ক্ষমা, করুণা বা সর্বপ্রাণীর প্রতি প্রগাঢ় হিতৈষণা ইত্যাদি বিষয়ে তাঁরা কিছুমাত্র শ্রদ্ধাশীল অথবা অনুরাগী নন। আমার এক্ষণে যে বোধ মস্তিষ্কে এবং হৃদয়ে ক্রিয়াশীল, তার প্রসাদে আমি মনে করি, মানুষ যদি সর্বান্তকরণে একজন প্রকৃত কৃষকের অনুভব হৃদয়ে গ্রথিত করতে না পারে, তবে এই বোধি তাকে কখনোই আশ্রয় করবে না। যে সালংকারা পৃথিবীকে আমরা কুরুক্ষেত্রে অথবা তৎপূর্ববর্তী অযুত যুদ্ধক্ষেত্রে নিষ্পেষিতা এবং ধর্ষিতা করেছি, তার প্রাক অবস্থার তারুণ্য আর কখনোই আমাদের লভ্য হবে না। মানুষের হৃদয় ক্রমশ এক লোভের রণক্ষেত্র থেকে অন্য লোভের রণক্ষেত্রে প্রধাবিত হতে থাকবে। উচ্চ-অপ-বর্ণ-বর্গ নির্বিশেষে এই লোভের অগ্নি প্রাকৃতিকভাবেই যেন যুদ্ধ, প্লবতা, মারী এবং অন্যান্য উৎসৃজনী অপশকুনের উদ্ভব ঘটাবে। মানুষ হয়তো এই প্রকৃতির প্রতিস্পর্ধী হয়ে, নানা প্রকার বৌদ্ধিক উপায় উদ্ভাবন করে এই ধ্বংসকে প্রতিহত করার প্রয়াস পাবে, কিন্তু আমার যেন বোধ হচ্ছে যে প্রকৃতিই অন্তিম কথা বলবে, মানুষ নয়। তাই, এই মৌল রিপুটি বিদূরিত করতে না পারলে শুদ্ধুমাত্র বৌদ্ধিক তথা উদ্ভাবনী কুশলতায় মানুষ কখনোই সামগ্রিক কল্যাণে স্থিত হবে না-এ সত্য আমার ধ্রুব বলেই মনে হয়। ফলত, একসময়ে সে নিশ্চয়ই এই কুরুক্ষেত্রের অন্তিম শব সৎকারের ক্রতুকৃতম্ শুনতেই থাকবে-

ওঁ ক্রতোঃ স্মর কৃতং স্মর।

ক্রতোঃ স্মর কৃতংস্মর।।

এবং এভাবেই আমাদের এই সুন্দর আনন্দময় গ্রহটি একদা নির্মানুষ, নিষ্প্রাণী, নিষ্পাদপ তথা নীরপঃ অর্থহীন এক বস্তুপিণ্ড হয়ে পড়ে থাকবে। তখন আবার কী অন্ধকার অন্ধকারের দ্বারা আচ্ছন্ন থাকবে? যা ছিল, তাও থাকবে না, যা নেই তাও থাকবে না। সৎও থাকবে না, অসৎও থাকবে না। তখন তাহলে কী শুধু অন্ধকারই অন্ধকারকে আবৃত করে থাকবে? আমি যেন কোনোকিছুই বিচারে আনতে পারছি না। জানতে পারছি না।

ইয়ং বিসৃষ্টিঃ কুত আবভূব?

জানতে পারছি না, বুঝতেও পারছি না-এই সৃষ্টি কোথায় যাবে তাহলে?