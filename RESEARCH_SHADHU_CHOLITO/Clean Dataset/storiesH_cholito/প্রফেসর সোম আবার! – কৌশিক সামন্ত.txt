ডায়েন
দিল্লি রোড ধরে হু হু করে এগিয়ে চলেছিল আমাদের টাটা সুমো।

জানলা দিয়ে বেশ ঠান্ডা হাওয়া ঢুকছিল বলে কাচটা উঠিয়ে দিলাম। পাশে তাকিয়ে দেখলাম, প্রফেসরের কোনো ভ্রূক্ষেপ নেই সেদিকে। বরং তাঁর সবটুকু মনোযোগ ছিল হাতে ধরা একটা চিঠির দিকে।

গাড়িতে আমি, প্রফেসর সোম, তাঁর ড্রাইভার নবীন— এই তিনজন ছাড়া এক আগন্তুকও রয়েছেন। প্রফেসর তাঁর সম্বন্ধে বিশেষ কিছুই বলেননি। শুধু এটুকু জানতে পেরেছি যে ভদ্রলোকের নাম শম্ভু হেমব্ৰম।

অন্যদিনের তুলনায় প্রফেসর আজ অনেকটাই গম্ভীর। আমিও প্রশ্ন করতে খুব একটা ভরসা পাচ্ছিলাম না।

প্রতি সপ্তাহের রুটিন আনুযায়ী ঠিক শনিবার বিকেলে প্রফেসর সোমের বাড়িতে হাজির হয়েছিলাম নতুন গল্প শোনার আশায়। কিন্তু প্রফেসর সেখানে ছিলেন না। প্রহ্লাদ বলেছিল, বাবু নার্সিংহোমে গেছেন তাঁর খুব কাছের এক আত্মীয়কে দেখতে। সেই মানুষটির অবস্থা নাকি খুবই সিরিয়াস। অগত্যা আমি ফিরে এসেছিলাম।

প্রফেসরকে ফোন করাটা ঠিক হবে কি না— সেটাই ভাবছিলাম। তখনই মোবাইলটা বাজতে শুরু করল। প্রফেসরই ফোন করেছিলেন।

আমার মামুলি কুশল প্রশ্নের উত্তরে প্রফেসর বললেন, আজ তোমাকে ডেকেও থাকতে পারলাম না, কৌশিক। কিছু মনে কোরো না।

আরে না-না। আচ্ছা, প্রহ্লাদ বলল, আপনি নাকি কাকে দেখতে নার্সিংহোম গেছেন। তিনি কেমন আছেন এখন?

ফাদার ডিসুজা। নাহ্, খুব একটা ভালো নেই উনি।

কী হয়েছে ওঁর?

সব সময়মতো বলব, কৌশিক। তুমি কি ক-দিন ছুটি ম্যানেজ করতে পারবে?

কতদিনের ছুটি, প্রফেসর? কোথাও যেতে হবে?

হুঁ। যেতে হবে পুরুলিয়া। দু-দিনও লাগতে পারে, আবার এক সপ্তাহও। তুমি কি ম্যানেজ করতে পারবে?

অবশ্যই!

বেশ। তুমি কাল সকালে অল্প কিছু জামাকাপড় নিয়ে রেডি হয়ে থেকো। আমি পিক আপ করে নেব।

ফোন রেখে দিয়েছিলেন প্রফেসর সোম।

আমিও ভাবতে শুরু করেছিলাম, ওঁকে কথা তো দিয়ে দিলাম; কিন্তু ছুটিটা ম্যানেজ করব কী করে? একদিকে ম্যানেজারের গালাগাল, আর অন্যদিকে প্রফেসর সোমের সঙ্গে লাইভ এক্সপিডিশানে যাওয়া— একেবারে সোফিজ চয়েস! তবে শেষ অবধি, অনেক কষ্টে, ছুটি মঞ্জুর হল। তারপরেই এই বেরিয়ে পড়া।

জানি তোমার মনে অনেক প্রশ্ন ভিড় করে আসছে। প্রফেসর সোমের গলার আওয়াজে আমার চিন্তার জাল ছিঁড়ে গেল, কিন্তু আমি এই মুহূর্তে ঠিক উত্তর দেওয়ার মতো অবস্থায় নেই। তুমি এই চিঠিটা নাও, সব বুঝতে পারবে।

হাত বাড়িয়ে চিঠিটা নিলাম। হয়তো অব্যক্ত আশঙ্কাটা মুখে একটু বেশিই স্পষ্ট হয়ে উঠেছিল। প্রফেসর মৃদু হেসে আবার বলে উঠলেন, ফাদার ডিসুজা আমার পিতৃসম। বলতে পার, হাতে ধরে আমাকে উনিই কাজ শিখিয়েছেন। আজ সেই মানুষটি মৃত্যুশয্যায়। আমার হাতে সময় খুব অল্প। দাবার অনেক চাল সাজাতে হবে। একটু ভুল হলেই অনেক দেরি, অনেক ক্ষতি হয়ে যাবে কৌশিক।

কথা না বাড়িয়ে চিঠিটা খুললাম। প্রচুর কাটাকাটি আর জড়ানো হাতের লেখা দেখে বোঝাই যায়, লেখক বেশ তাড়াহুড়োয় ছিলেন চিঠিটা লেখার সময়।

স্নেহের রুদ্র,

এই চিঠি যখন তোমার হাতে পৌঁছোবে, তখন আমি হয়তো কথা বলার অবস্থায় থাকব না। হয়তো থাকবই না; তাই সবটা লিখে গেলাম। সময় বেশি নেই আমার হাতে। তাই লেখাটা হয়তো কিছুটা অগোছালো হয়ে গেল।

আমাদের দেরাদুন অনাথ আশ্রমের অরিন্দম মাহাতোকে নিশ্চয় তোমার মনে আছে। ছোটো থেকেই সে কীরকম মেধাবী ছিল বলো তো! পরে বড়ো হয়ে চাকরির পরীক্ষার প্রস্তুতির জন্য বাইরে বাইরে থাকত।

সেদিন হঠাৎ ফোন পেলাম অরিন্দমের; সে ফরেস্ট রেঞ্জার হয়েছে। পোস্টিং হয়েছে পুরুলিয়াতে। আমাকে যেতেই হবে! কোনো কথা সে শুনতে চাইল না। পুরুলিয়ার জঙ্গল সে নিজে ঘুরিয়ে দেখাবে আমাকে। তুমি তো জানই, অরিন্দম ছোট্ট থেকেই কীরকম জেদি। আমি না গেলে হয়তো সে দেরাদুনেই এসে হাজির হত জোর করে নিয়ে যাওয়ার জন্য। তাছাড়া এমনিতেও বয়সের ভারে আমার স্বাস্থ্য বেশ ভেঙে পড়েছে। ডাক্তার প্রায়ই বলেন, বাইরে কোথাও থেকে হাওয়া বদল করে আসতে। ভাবলাম এই সুযোগে দুই কাজ সেরে ফেলি।

তোমাকে কী বলব রুদ্র! অরিন্দম সেই আগের মতোই ছেলেমানুষ রয়েছে। সে যে আমাকে পেয়ে কী করবে না করবে, বুঝে উঠতে পারছিল না। ফাদার এটা খান, ওটা করুন, ওদিকে চলুন, ঘুরে আসি— এই চলছিল আসার পর থেকে। আদর আর আপ্যায়নের আতিশয্যে আমার প্রাণ তো ওষ্ঠাগত।

অরিন্দমের পক্ষে রোজ আমাকে সঙ্গ দেওয়া সম্ভব ছিল না। তাই ফরেস্টে ডিপার্টমেন্টের একটা জিপ, ড্রাইভার, আর একজন ফরেস্ট গার্ড আমার জন্য রোজ বরাদ্দ ছিল। জিপ নিয়ে আমি খুশিমতো এদিক-সেদিক ঘুরে বেড়াতাম।

একদিন সেরকমই বেরিয়ে পড়েছিলাম। সেদিন অবশ্য গার্ড পিটার সঙ্গে ছিল না; ছিলাম শুধু আমি আর ড্রাইভার শম্ভু। জঙ্গলের রাস্তা দিয়ে যেতে যেতে হঠাৎ গভীর জঙ্গলের ভেতরে গাছগাছালির মধ্যে উঁকি মারা একটা প্রাচীন প্রাসাদ গোছের কিছু দেখতে পেলাম। মনে হল, যেন অদ্ভুত একটা বিষণ্নতা ঘিরে রেখেছে গোটা জায়গাটা।

রোখকে! বলে আমি গাড়ি থামাতে বললাম। জায়গাটা দেখার খুব ইচ্ছে হচ্ছিল। কিন্তু শম্ভু তো কিছুতেই গাড়ি থামাবে না। শেষে আমি চলন্ত গাড়ি থেকে প্রায় লাফিয়ে পড়ার উপক্রম করতে শম্ভু গাড়ি থামাল। গাড়ি থেকে নামলাম। তক্ষুনি শম্ভু ছুটে এসে আমার হাত-পা জড়িয়ে ধরল— যেন কী একটা সাংঘাতিক অপরাধ করে ফেলেছি আমি!



।। ২।।

আরে বাবু ই আপনি কী করছেন? সাহেব আমার জান লিয়ে লিবে!

কী মুশকিল! এই জঙ্গলের ভেতর বাঘ-ভাল্লুক আছে নাকি যে এরকম করছ? ড্রাইভার শম্ভুর এ হেন অস্বাভাবিক আচরণে বিরক্তই হচ্ছিলেন ফাদার ডিসুজা। ওখানে যাবেন না সাহেব। ওই ঘরে ডায়েন আছে। শাপ লেগে যাবে, শাপ! কেউ যায় না ও বাড়িতে।

ডায়েন! শাপ! অনেকদিন পর কথাগুলো কানে এল ফাদার ডিসুজার। সেই কবে বয়সজনিত কারণে এসব রোমাঞ্চকর কাজ ছেড়ে দিয়েছেন তিনি। আজ একবার পুরোনো সিলেবাস ঝালিয়ে নিলে ক্ষতি কী? ডায়েন থাকুক বা না-থাকুক, বহুদিন বাদে সেই আগের রোমাঞ্চটা তো পাওয়া যাবে। পকেট থেকে সিলভার ক্রশটা বার করলেন তিনি সেটা শম্ভুকে দেখিয়ে বললেন, চিন্তা কোরো না শম্ভু। স্বয়ং ঈশ্বর আছেন আমার সঙ্গে। কোনো ডায়েন-ফায়েন আমার কিছু করতে পারবে না, বুঝলে! তাছাড়া এ-সব তোমাদের গ্রামের কুসংস্কার। আমি নিশ্চিত যে ওখানে ধূলিধূসরিত ইতিহাস আর ক-টা ভাঙা আসবাব ছাড়া আর কিছুই নেই।

না সায়েব! আপনি জানেন না, আগেও বহুত লোকের জান লিয়েছে ওই বাড়ি। আপনি দয়া করে ওই ঘরে পা দিবেন না। জঙ্গলের আরও অনেক সুন্দর জায়গা আছে। আমি আপনাকে সব দিখাব। কিন্তু ওইটা ছেড়ে দেন।

ওই বাড়িটা আমি দেখতে যাবই শম্ভু। তোমার ইচ্ছে হলে এসো, না হলে এখানেই অপেক্ষা করো আমার জন্য।

শম্ভুকে রীতিমতো ধাক্কা দিয়ে একপাশে সরিয়ে জঙ্গলের মধ্য দিয়ে এগিয়ে চললেন ফাদার ডিসুজা। তবে তাঁর মনে প্রশ্নটা ঘুরপাক খাচ্ছিল— কাজটা কী ঠিক হল?

হয়তো ঠিক হল না। আসলে ডাক্তারের শাসনে বাঁধা রুটিনমাফিক জীবনে বড্ডো হাঁফিয়ে উঠছিলেন তিনি। এটা খাওয়া যাবে না, ওটা করা যাবে না— এ কোনো জীবন হল? অন্তত আজ একটা দিনের জন্য তো অতীতে ফিরে যাওয়া যাবে। কিছুটা হলেও ফেলে আসা জীবনের স্বাদ ফিরে পাওয়া যাবে।

বুনো ঝোপ-ঝাড় পেরিয়ে সাবধানে এগিয়ে চললেন ফাদার ডিসুজা। যদিও শীতকাল, কিছুই বেরোনোর কথা নয়, তবুও সাবধানের তো মার নেই।

ঘড় ঘড়াৎ!

বিশাল সেগুনের পাল্লাটা খুলতে বেশ বেগ পেতে হল ফাদারকে। তবে শেষ অবধি সেটা খোলা গেল। খুলতেই একরাশ জমে থাকা ধুলো, বদ্ধ বাতাস, প্রাচীন পরিবেশের গন্ধ— সব বেরিয়ে এসে তাঁকে ঘিরে ধরল।

বাড়িটা দোতলা। সদর দরজা দিয়ে ঢুকেই এক প্রকাণ্ড ঘোরানো সিঁড়ি। দুই তলা মিলিয়ে প্রায় খান বিশেক ঘর।

নীচের তলার ঘরগুলোয় ঢুকে সব দেখতে শুরু করলেন ফাদার। তবে তখনও পর্যন্ত এমন কিছু তাঁর নজরে পড়েনি যা থেকে এখানে অতীত ছাড়া আর কোনো অলৌকিক শক্তিধরের অস্তিত্ব অনুভব করা যায়।

সবটাই কি তাহলে গ্রামবাসীদের কুসংস্কার?

তবে মাটিতে জমে থাকা পুরু ধুলোর স্তর বলে দেয় যে এখানে বহুদন কেউ আসেনি। অযত্নে পড়ে থাকা অটুট অথচ মূল্যবান আসবাব, ভাস্কর্য— এ-সব দেখে বোঝা যায় যে চোরডাকাতরাও এই বাড়িকে এড়িয়ে চলে। তবু খানিকটা নিরাশই হলেন ফাদার ডিসুজা। ডায়েন না থাকলেও অন্তত একটু রোমাঞ্চকর ঘটনার সম্মুখীন হওয়ার আশা করেছিলেন তিনি।

একতলার ঘরগুলো দেখা শেষ। বেশি দেরি হলে শম্ভুও ভয় পাবে। ঝটপট দোতলাটা দেখে নেওয়ার ইচ্ছে নিয়ে সিঁড়ি দিয়ে উঠতে লাগলেন ফাদার ডিসুজা।

সিঁড়ি দিয়ে উঠেই প্রথম পরিবর্তনটা টের পেলেন ফাদার। বাতাস এখানে বেশ ঠান্ডা আবহাওয়ার এই হঠাৎ পরিবর্তন কোনোমতেই স্বাভাবিক হতে পারে না। একটা বড়ো শ্বাস নিয়ে দোতলার প্রথম ঘরে ঢুকলেন তিনি। দৃশ্যটা তাঁকে থমকে দাঁড় করিয়ে দিল। সারা ঘরের দেয়াল জুড়ে আগুনে পোড়ার চিহ্ন এত বছরেও সেগুলো ম্লান হয়নি।

প্রথম ঘরটা থেকে বেরিয়ে এলেন ফাদার। দ্বিতীয় ঘরেও একই অবস্থা। সারা ঘরজুড়ে চাপ-চাপ পোড়া দাগ— যেন কেউ জ্বলন্ত অবস্থায় সারা বাড়ি জুড়ে ছুটে বেড়িয়েছে। কী হয়েছিল এখানে? কথাটা ভাবতে-ভাবতে ঈষৎ অন্যমনষ্ক হয়ে পড়েছিলেন ফাদার ডিসুজা। হঠাৎ একটা বিশ্রি পোড়া গন্ধ নাকে এল তাঁর, কিছু যেন একটা পুড়ছে, পেছনে ফিরে তাকালেন ফাদার।

এ কী!

ফাদার ডিসুজার শিরদাঁড়া বেয়ে একটা হিমস্রোত নেমে এল যেন। তিনি দেখলেন, মাত্র কয়েক ফুট দূরে দাঁড়িয়ে আছে একটা জমাট বাঁধা অন্ধকার। দাঁড়িয়ে আছে বললে ভুল হবে। মাটির আধফুট ওপরে ভাসছে একটা আধপোড়া নারী শরীর। গন্ধটা ঠিক সেখান থেকেই আসছে।

শতাব্দী প্রাচীন এলোমেলো চুল, আধপোড়া শাড়ি, গলে খসে পড়া হাড়-মাস, পুড়ে যাওয়া বিশ্রী একটা মুখ আর দুটো জ্বলন্ত চোখ— এগুলো সেই অন্ধকারের মধ্যেই খুঁজে পেলেন ফাদার। বিশেষত ওই জ্বলন্ত চোখজোড়া তাঁকে স্থির করে দিল। চরম ঘৃণা ছিল সেই চোখ জুড়ে।

ডায়েন!

অদ্ভুত একটা চিৎকার করে সেই অন্ধকার ছুটে এল ফাদারের দিকে। ফাদার হাতের সিলভার ক্রশটা উঁচু করে ধরে, পবিত্র জল ছুড়ে মারলেন সেই ধাবমান বিভীষিকার দিকে। বাতাসে বিশ্রী রব তুলে, সেটা মিলিয়ে গেল। জোর বাঁচা বেঁচে গেছেন! ফাদার মনে-মনে স্বীকার করলেন, ডাক্তার ঠিকই বলেছেন। বয়সের সঙ্গে-সঙ্গে সত্যিই আগের রিফ্লেক্স আর নেই। এতদিন এ-সব কাজ ছেড়ে থাকার পর আজ দুম করে এখানে, অপ্রস্তুত অবস্থায় চলে আসা উচিত হয়নি। এতদিনের অভিজ্ঞতা বলছে, এই ডায়েন বেশ শক্তিশালী। দীর্ঘদিন ধরে, বহু মানুষের প্রাণরস শোষণ করেছে এ। এখন এই বাড়ি ছেড়ে পালাতে হবে— যেভাবে হোক। পরে না হয় তাঁর ছাত্র রুদ্র সোমকে নিয়ে এখানে আসবেন। সে তো এখনও কাজের মধ্যেই আছে। আপাতত শক্তিশালী শত্রুর থেকে নিরাপদ দূরত্বে যাওয়াই বুদ্ধিমানের কাজ।

এইসব ভাবতে-ভাবতে হুড়মুড় করে সিঁড়ি দিয়ে নামছিলেন ফাদার ডিসুজা। সিঁড়ির শেষধাপে নেমে পায়ে পা জড়িয়ে হোঁচট খেলেন তিনি। মুখ থুবড়ে মেঝের ওপর আছড়ে পড়লেন ফাদার। তাঁর হাতে ধরা ক্রুশ আর পবিত্র জলের পাত্র ছিটকে পড়ল দূরে।

সম্পূর্ণ নিরস্ত্র অবস্থায়, অসহায়ের মতো পড়ে রইলেন ফাদার ডিসুজা। নিমেষে সেই বীভৎস নারীমূর্তি কোথা থেকে যেন আবার আবির্ভূত হল। একটা অন্ধকার ঝড়ের মতো সে ছুটে এসে প্রবেশ করল ফাদারের শরীরে। একটা বুক ফাটানো আর্তনাদ করে সংজ্ঞা হারালেন ফাদার।



।।৩।।

সারা শরীর জুড়ে অসম্ভব একটা যন্ত্রণা— কেউ যেন শত-সহস্ৰ ছুঁচ ফুটিয়ে দিচ্ছে প্রতি মুহূর্তে! ধড়ফড় করে উঠে বসতে চাইলেন ফাদার ডিসুজা; কিন্তু পারলেন না। কেউ যেন তাঁকে মেঝের সঙ্গে আটকে দিয়েছে।

হঠাৎ একটা চিৎকার চেঁচামেচি কানে এল তাঁর। তাহলে কী অরিন্দম আর শম্ভুরা তাঁকে খুঁজতে খুঁজতে এদিকে চলে এসেছে? অবশেষে মুক্তি পাবেন তিনি!

কিন্তু এরা কারা? ফাদার দেখলেন, দুজন মানুষ বেশভূষা দেখে যাদের বেশ সম্ভ্রান্ত ঘরের বলেই মনে হয়। হিড়হিড় করে টেনে আনছে এক মহিলাকে। মহিলাটা কাঁদছে। আকুতি-মিনতি করছে। তার প্রার্থনায় বুঝি পাষাণও গলে যায়। কিন্তু কে শোনে তার কথা! সেই দুজন চুলের মুঠি ধরে টানার পাশাপাশি তাকে নির্মমভাবে মারতে থাকে। তারপর একজন তাকে শক্ত করে ধরে রাখে। অন্য একজন একটা টিনের পাত্র খুলে কী যেন ঢালতে থাকে মেয়েটার সারা গায়ে।

গন্ধে ফাদার ডিসুজা বুঝতে পারলেন, তরল বস্তুটা কেরোসিন। তিনি আবারও চিৎকার করে উঠতে চাইছিলেন। ছুটে যেতে চাইছিলেন মেয়েটাকে বাঁচাতে। কিন্তু শরীর তো দূরের কথা, জিভটাকেও নাড়াতে পারছিলেন না তিনি।

মেয়েটার গায়ে দেশলাই জ্বেলে দিল একটা লোক। দাউদাউ করে জ্বলতে থাকল মেয়েটা। যন্ত্রণায় অস্থির হয়ে, জলের সন্ধানে, এদিকে-সেদিকে ছুটে বেড়াল সে। লোকগুলো তাই দেখে পাগলের মতো হাসছিল। একটা সময় ফাদার দেখলেন, মেয়েটা ছুটে আসছে তাঁর দিকেই— শেষ অবলম্বন হিসাবে বুঝি তাঁকেই জড়িয়ে ধরবে সে।

মাংস আর চামড়া পোড়ার কটু গন্ধ তাঁর নাকে এল। জ্বলন্ত সেই শরীরের উত্তাপে তার নিজের শরীরই বুঝি ঝলসে গেল। আতঙ্কে, যন্ত্রণায় চোখ বুজে ফেললেন ফাদার ডিসুজা।

কতক্ষণ এভাবে পড়ে ছিলেন, তা তিনি জানেন না। চোখ খুলে দেখলেন, চারদিকে অন্ধকার। কেউ কোথাও নেই। তখন আস্তে-আস্তে দেহে বল ফিরে পাচ্ছিলেন তিনি। মেঝেতে উঠে বসে ফাদার সিদ্ধান্ত নিলেন, এই বাড়ি ছেড়ে তাঁকে বেরোতেই হবে। বেশিক্ষণ এই নারকীয় যন্ত্রণা সহ্য করা যাবে না।

হঠাৎ ফাদার দেখলেন, কোথা থেকে একটা ফুটফুটে বাচ্চা কাঁদতে-কাঁদতে ছুটে আসছে তাঁর দিকে! বাচ্চাটার পেছনে আসছিল আগেরবার দেখা যণ্ডা লোকদুটো। তাদের ছায়াগুলোও একসময় অন্ধকারে মিশে গেল।

ফাদার বুঝলেন, এটাই সেই ডায়েনের ইতিহাস কিংবা অভিশাপ।

হঠাৎ দরজায় একটা শব্দ হল। কে যেন সদর দরজাটা খুলে ফেলল।

কে?

জিজ্ঞেস করেও নিজেকে শক্ত করার চেষ্টা করলেন চেষ্টা ফাদার। আবার হয়তো কোনো নতুন নারকীয় দৃশ্য দেখতে হবে। আর কত যন্ত্রণা সহ্য করতে হবে তাঁকে?

ফাদার! ফাদার, আপনি কোথায়?

একটা টর্চের আলো এসে পড়ল তাঁর ওপরে। এই গলাএ তো তিনি চেনেন! অরিন্দম এসেছে।

অরিন্দম! তুমি এখানে এসো না। পালাও! হাত তুলে পাগলের মতো চিৎকার করতে লাগলেন ফাদার।



।।৪।।

ফাদার ডিসুজার চিঠিটা এতদূর পড়ার পর আমি একটু থামলাম। বোতল খুলে খানিকটা জল খেলাম।

কী বুঝছ কৌশিক? প্রফেসর সোম প্রশ্ন করলেন।

কিছুটা ধোঁয়াশা রয়েছে, বাকিটা পড়ি।

বেশ। মাথা নাড়লেন প্রফেসর। আমিও বাকি চিঠিটা পড়া শুরু করলাম।

রুদ্র, আমি অরিন্দমকে বারবার হাত নেড়ে বোঝানোর চেষ্টা করেছিলাম, যে সে যেন কিছুতেই এই ঘরের মধ্যে না ঢোকে। চিৎকার করে বলেছিলাম, সে যেন আমাকে না ছোঁয়। কিন্তু সে আমার কথা শোনেনি। তার ফলেই সর্বনাশের সূত্রপাত হয়েছে।

আমার বয়স হয়েছে। আমি চলে গেলে কারও কোনও ক্ষতি হত না। কিন্তু ও যে টগবগে তরুণ! ও কীভাবে সহ্য করত ওই যন্ত্রণার অভিশাপ? কিন্তু সেটাই হল। আমার শরীরে ডায়েনের একটা অংশ প্রবেশ করেছিল। তার মধ্যেই ধরা ছিল তার ওপর হওয়া অত্যাচার আর যন্ত্রণা— যার সাক্ষী হয়েছিলাম আমি। পরমপিতার আশীর্বাদে দীর্ঘদিনের আলো আর অন্ধকারের যুদ্ধের সাক্ষী হতে হতে আমাদের শরীর আর মন কিছুটা হলেও অন্যদের থেকে আলাদা হয়ে গেছে— এ-কথা তো তুমি জানোই, রুদ্র। তাই আমাকে সেই অভিশাপ খুব একটা কাবু করতে পারেনি। কিন্তু অরিন্দম আমাকে তুলতে যেতেই সেটা তার শরীরে প্রবেশ করে!

মুহূর্তের মধ্যে সে বেচারি পাগল হয়ে যায়। আমি তাকে আটকানোর আগেই সে চিৎকার করতে করতে বেরিয়ে যায়। জঙ্গলের রাস্তা দিয়ে এলোপাথাড়ি দৌড়োতে থাকে সে মেনরোডের দিকে। কীভাবে উঠতে পেরেছিলাম, জানি না। তবু, এই অশক্ত শরীর নিয়েও আমি অরিন্দমের পিছু ধাওয়া করি। কিন্তু তাতে লাভ হয়নি, রুদ্র। অসহায়ের মতো দূর থেকে দেখতে থাকি, অরিন্দমের জোয়ান তাজা শরীরটা চিৎকার করতে করতে মেন রোডের উপরে উঠল। পরক্ষণেই একটা কাঠবোঝাই লরি উন্মত্তের মতো ছুটে এসে তাকে থেঁতলে দিল! অরিন্দম মারা যায়নি রুদ্র। সে খুন হয়েছে! আর তাকে খুন করেছি আমি! এই যন্ত্রণা বুকে নিয়ে মরতে বসেছি। বুঝতে পেরেছি, হাতে আর সময় বেশি নেই। তাই তোমাকে আমার একটা কথা রাখতে হবে বাবা। মৃত্যুপথযাত্রী এক বৃদ্ধের শেষ ইচ্ছে এটা।

নিজের অপরাধবোধ থেকেই আমি অরিন্দমকে বারবার আহ্বান করেছিলাম। ওর আত্মার কাছে ক্ষমা চেয়েছিলাম। কিন্তু ওপার থেকে কোনোও সাড়া আসেনি। একবার নয়, বারবার, বিভিন্ন পন্থায় আমি চেষ্টা চালিয়েছি; কিন্তু প্রতিবারই ব্যার্থ হয়েছি। অরিন্দমের মৃত্যুর পর সে ওপারে যায়নি। আমার দৃঢ় বিশ্বাস, ওই ডাইনি এভাবেই লোকের প্রাণরস সিঞ্চন করে দিনের পর দিন শক্তিশালী হয়ে উঠছে। অরিন্দম তো বটেই, এতদিনে ওর যত শিকার, তাদের সবার আত্মা ওরই কবজায় আছে।

তুমি ওদের উদ্ধার করো রুদ্র। নয়তো যাদের বিরুদ্ধে সারাটা জীবন আমি লড়লাম, মৃত্যুর পরে আমিও সেই অপূর্ণতার প্রেতযোনিতে আবদ্ধ থেকে যাব। শুধু অরিন্দমই নয়, জেনে রেখো আমার মুক্তিও তোমার হাতেই রইল।

এই চিঠিটা তোমার হাতে পৌঁছে দেবে শম্ভু। ও সবটাই জানে। বাকিটা ওর থেকেই শুনে নিয়ো। পরমপিতা তোমার সহায় হোন।

ইতি,
ফ্রান্সিস ডিসুজা

চিঠিটা শেষ করে আমি প্রফেসরকে জিজ্ঞেস করলাম, তাহলে আমরা কি এখন সেই বাড়িতেই যাচ্ছি?

সেখানে যাব; তবে আজ নয়। আজ অন্য একটু কাজ আছে। জমিদার রণেন্দ্রনারায়ণের কাছে যেতে হবে।

তিনি কে?

তাঁর পিতামহ রুদ্রনারায়ণই ছিলেন ওই পরিত্যাক্ত বাগানবাড়ির মালিক। ঠান্ডা গলায় বললেন প্রফেসর।

বাইরে তাকিয়ে বুঝলাম, আমরা ইতিমধ্যেই আসানসোল পেরিয়ে এসেছি।



।।৫।।

কী হল? আপনারা তো কিছুই খাচ্ছেন না! রাশভারি গলায় বলে উঠলেন রণেন্দ্রনারায়ণ।

পুরোনো দিনের উঁচু আর বিশাল থামওয়ালা দালান, তাদের সর্বাঙ্গে কারুকার্য, প্রকাণ্ড ঝাড়বাতি— সব মিলিয়ে অতীতের গৌরবের কথা জানান দেয়। তারই সঙ্গে চোখে পড়ে জায়গায়-জায়গায় রংচটা তাপ্পি মারা দেয়াল, কোণে জমে থাকা ঝুল, অপরিষ্কার ফরাস— এগুলো বলে দেয় যে জমিদারির সুবর্ণযুগ অস্তাচলে গেছে অনেক আগেই। সেই সত্যিটাকে মেকি আভিজাত্যের আড়ালে লুকিয়ে রাখতে যথাসম্ভব চেষ্টা করেছেন বৃদ্ধ রণেন্দ্রনারায়ণ। তাঁর গায়ের শৌখিন কাপড়, আতরের তীব্র সুবাস, আর আমাদের সামনে খাওয়ার টেবিলে সাজিয়ে রাখা বিশাল খাদ্যসম্ভার সেটাই তুলে ধরছে।

আমার আতিথেয়তায় কি কোনও ত্রুটি থেকে গেছে, সোম সাহেব? আবার প্রশ্ন করলেন রণেন্দ্রনারায়ণ।

পুরুলিয়া পৌঁছে আমরা প্রথমে হোটেলে ঢুকেছিলাম। সেখানে স্নান-টান সেরেই সোজা রণেন্দ্রনারায়ণের বৈঠকখানায় এসেছিলেন প্রফেসর, আমাকে নিয়ে।

নাহ্, আসলে এই পরিস্থিতিতে এমন ভোজ খাওয়া আমাদের পক্ষে অসম্ভব। অনুগ্রহ করে মার্জনা করবেন। উত্তর দিলেন প্রফেসর সোম।

হ্যাঁ, সবটাই শুনেছি শম্ভুর মুখে। দুঃখিত ভঙ্গিতে বললেন রণেন্দ্রনারায়ণ, কী আর করা যাবে? সবটাই ভবিতব্য। তা না হলে এখানে সবাই জানে ওই অভিশপ্ত বাড়ির কথা। মানুষ তো দূর, কাকপক্ষীও ওই দালানের ছায়া মাড়ায় না। রেঞ্জার সাহেবও জানতেন সবটা। তা সত্বেও উনি কেন যে এভাবে ছুটে গেলেন মৃত্যুর দিকে, কে জানে!

আচ্ছা, আপনার পরিবারের তরফ থেকে আগে কোনও ব্যবস্থা নেওয়া হয়নি বাড়িটার শান্তি স্বস্ত্যয়নের জন্য?

যথাসাধ্য চেষ্টা হয়েছে, সোম সাহেব। বিভিন্ন সাধু, পুরোহিত, গুণিন, ওঝা কাউকে বাদ রাখা হয়নি। সবাই চেষ্টা করেছেন; কিন্তু ফলাফল শূন্য। শেষে হরিদ্বার থেকে এক তেজস্বী কাপালিক এসে ওই ডাইনিকে জব্দ করেন। তাকে সম্পূর্ণ নষ্ট তিনি করতে পারেননি। তবে ওই পিশাচিনীর গতিবিধি আর ক্ষমতা বেঁধে দিয়েছিলেন ওই বাড়ির মধ্যেই। গমগমে গলায় বলে ওঠেন রণেন্দ্রনারায়ণ।

আমার এই পুরো ইতিহাসটা জানা প্রয়োজন। তবেই হয়তো কিছু বিহিত করতে পারব।

বেশ তো। আমার যতটা জানা আমি সবটাই জানাব আপনাদের।

টেবিল থেকে উঠে পড়লাম আমরা। চেয়ারে হেলান দিয়ে বসলাম। উলটোদিকের একটা আরামকেদারায় বসে মুখ খুললেন রণেন্দ্রনারায়ণ।

এই ঘটনা আমার পিতামহ রুদ্রনারায়ণের সময়কার। সেই সময় এখানে বড়ো মেলা বসত। দূরদূরান্ত থেকে অনেকে খেলা দেখাতে আসত সেই মেলায়। বানজারা মহিলাদের একটা দলও আসত এখানে। তারা খতরনাক সব ভোজবাজির খেলা দেখাত। এমনিতে লোকে তাদের ডাইনি বলে সন্দেহ করলেও তাদের খেলা দেখতে বিরাট ভিড় হত।

এই পরিবারের বড়ো ছেলে ছিলেন দর্পনারায়ণ— রুদ্রনারায়ণের দাদা। তিনি এক বানজারা মেয়ের প্রেমে পড়ে যান। মেয়েটির নাম ছিল শেফালি। সবাই তাকে বারণ করেছিল। কিন্তু দর্পনারায়ণ পরিবার, এমনকি সমাজের বিপক্ষে গিয়ে শেফালিকে ঘরের বউ করে এনেছিলেন।

ফুলশয্যার পরদিন দর্পনারায়ণ আর ঘরের দরজা খুলছিলেন না। অনেক ডেকেও সাড়া না পেয়ে দরজা ভেঙে ফেলা হল। দেখা গেল, দর্পনারায়ণ বিছানার ওপর নিঃস্পন্দ অবস্থায় বস্ত্রহীন হয়ে পড়ে আছেন। তাঁর সারা শরীর নীল হয়ে গেছিল। এও দেখা গেল যে দর্পনারায়ণের পায়ের বুড়ো আঙুল কামড়ে শেফালি শুয়ে আছে মেঝেতে। সারা ঘর জুড়ে ছড়িয়ে ছিল লেবু, কালো নুন, শুকনো লংকা, সূচ ইত্যাদি আরো একগাদা জিনিস— যেগুলো কালোজাদুর সঙ্গেই জড়িয়ে থাকে।

ব্যস! শেফালি ডাইনি বলে সাব্যস্ত হল। দর্পনারায়ণের মৃত্যুর জন্য তাকে দায়ী করে, গ্রামের মাঝে, একেবারে সর্বসমক্ষে, জ্যান্ত পুড়িয়ে মারা হল। শেফালির আত্মাই আজকের ওই ডায়েন। এই ঘটনার কয়েকদিন পরেই বাড়িতে আক্রমণ শুরু করে ওই ডায়েন। অনেকের মৃত্যু হয়। শেষ পর্যন্ত ওই বাড়ি পাকাপাকিভাবে ছেড়ে দিতে বাধ্য হন আমার পূর্বপুরুষেরা। এই হল ডায়েনের ইতিহাস, সোম সাহেব।

বুঝলাম। চিন্তিত ভঙ্গিতে মাথা নাড়লেন প্রফেসর, কিন্তু একটা ধোঁয়াশা থেকে গেল যে।

কীরকম?

আপনি বলছেন, শেফালিকে গ্রামের মাঝে পুড়িয়ে মারা হয়েছিল। কিন্তু ফাদার ডিসুজার চিঠিতে জানতে পারছি, আপনাদের ওই বাড়িতে আরও এক মহিলাকে পুড়িয়ে মারা হয়েছিল। সেখানে মাত্র দুজন পুরুষ উপস্থিত ছিল। তারা কারা? সেই হতভাগ্য মহিলাই বা কে?

একটা কথা স্পষ্ট করেই বলি, সোম সাহেব। আপনারা অনেক দূর থেকে আসছেন। তায় আপনারা রেঞ্জারবাবুর বন্ধু। এই জন্যই আপনাদের এন্টারটেইন করলাম। কিন্তু আপনার ফাদার ডায়েনের ফাঁদে পড়ে কী দেখতে কী দেখেছেন, তারপর কী গল্প ফেঁদেছেন— তার জবাব তো আমার দেওয়ার কথা নয়। হঠাৎ রেগে উঠলেন রণেন্দ্রনারায়ণ।

অযথা উত্তেজিত হবেন না। আপনার উত্তরের ওপর অনেক কিছু নির্ভর করছে। তাই বিনীত অনুরোধ…

প্রফেসর সোমকে কথা শেষ করতে দিলেন না রণেন্দ্রনারায়ণ। তিনি দাঁতে দাঁত চেপে বলে উঠলেন, এই, কে আছিস? শহরের বাবুদের বাইরের পথটা দেখিয়ে দে। আমার ভদ্রতাকে আমার দুর্বলতা বলে ভুল করবেন না প্রফেসর। আগুন নিয়ে খেললে হাত তো জ্বলবেই। সব জেনে-শুনেও আগুনে হাত দিয়েছিলেন আপনার ফাদার আর আমাদের রেঞ্জার। ওঁদের পরিণতির জন্য আমি বা আমার পরিবার কোনোভাবেই দায়ী নই। এবার আপনারা আসুন!

কয়েকটা ষণ্ডাগুন্ডা লোককে আমাদের দিকে এগিয়ে আসতে দেখে প্রমাদ গণলাম। ঠিক তখনই প্রফেসর সোম লাফিয়ে উঠলেন চেয়ার থেকে। চিতার গতিতে তিনি এগিয়ে গেলেন রণেন্দ্রনারায়ণের দিকে। তিনি কিছু বোঝার আগেই তাঁর গলা চেপে ধরে অদ্ভুতদর্শন একটা লম্বা লকেট লাগানো হার সেই গলায় পরিয়ে দিলেন। কিছু বোঝার আগেই প্রফেসর বিড়বিড় করে কী একটা মন্ত্র পড়লেন। গোটা ঘটনাটা আধ মিনিটের ও কম সময়ের মধ্যে ঘটে গেল।

এটা কী ধরনের অসভ্যতা? জানেন, এর জন্য আপনাকে আমি পুলিশে দিতে পারি! চিৎকার করে উঠলেন রণেন্দ্রনারায়ণ।

প্রফেসর যেন শুনতেই পেলেন না কথাটা। বরং ঠান্ডা গলায় বললেন, ভালো করে দেখুন তো আপনার চারপাশে। কিছু দেখতে পাচ্ছেন কি?

আপনাদের মতো অভদ্র দুজন ছাড়া আর কাউকেই দেখছি না। এই নোংরা লকেটটা আমি…! ওটা কী? ওই কালো ছায়ামূর্তি কোত্থেকে এল? ওটা আমার দিকে এভাবে তাকিয়ে আছে কেন?

আপনি বোধহয় আমার পরিচিতিটাকে বিশেষ গুরুত্ব দেননি। মৃদু হেসে বললেন প্রফেসর, ওই লকেটটা যতক্ষণ আপনার গলায় আছে, ততক্ষণ ও শুধু আপনার দিকে তাকিয়েই থাকবে। ওই লকেটটা খুললেই ও আপনার টুটি ছিঁড়ে নেবে।

রণেন্দ্রনারায়ণ বাদে আমরা সবাই পাগলের মতো এদিকওদিক তাকাচ্ছিলাম। কিন্তু কিছু দেখতে পাচ্ছিলাম না! তা হলে রণেন্দ্রনারায়ণ ঘরের কোণে কাকে দেখতে পাচ্ছেন? কী আছে প্রফেসরের লকেটে?

ওকে দূরে সরান! আমি ওর চোখের আগুন সহ্য করতে পারছি না। চোখ ঢেকে যন্ত্রণায় কঁকিয়ে উঠলেন রণেন্দ্রনারায়ণ।

আপনি সত্যি কথাটা বলুন। ও ঠিক সরে যাবে।

কান্নায় ভেঙে পড়লেন রণেন্দ্রনারায়ণ।



।। ৬।।

নিজের পরিবারের কেচ্ছার ইতিহাস কে নিজের মুখে স্বীকার করে, বলুন প্রফেসর? জল খেয়ে কিছুটা শান্ত হয়ে বললেন রণেন্দ্রনারায়ণ। নিজের চোখদুটো কিন্তু তিনি তখনও বন্ধই রেখেছিলেন। একটু আগের সেই দম্ভ আর ক্রোধ এখন কোথায়?

আপনি নিশ্চিন্তে আমাদের বলতে পারেন। আপনার পরিবারের সম্মান যাতে অক্ষুণ্ণ থাকে— তা আমি দেখব। বললেন প্রফেসর সোম।

আমার পিতামহ রুদ্রনারায়ণ ছিলেন বাড়ির ছোটো ছেলে। বড়ো ছেলে দর্পনারায়ণের জমিদার হওয়া ছিল শুধু সময়ের অপেক্ষা। রুদ্রনারায়ণ ভালো মানুষ ছিলেন না। তিনি সবসময় সুযোগ খুঁজতেন, কীভাবে বড়ো ভাইকে পরিবারের সামনে অযোগ্য প্রমাণ করা যায়— যাতে জমিদারিটা তাঁর বদলে রুদ্রনারায়ণের হাতে আসে। ভাগ্যের ফেরে তিনি সেই সুযোগ পেয়েও যান। বানজারা শেফালিকে বিয়ে করে দর্পনারায়ণ পরিবারের বাকিদের চোখের বিষ হয়েই গেছিলেন। তার সঙ্গে যুক্ত হল বানজারা মহিলাদের নিয়ে চলে আসা নানা অন্ধবিশ্বাস। সেই সুযোগটা কাজে লাগালেন রুদ্রনারায়ণ। সেই বানজারা দলেরই অন্য একটি মহিলাকে কাজে লাগালেন রুদ্রনারায়ণ। সে তুকতাক করতে পারত।

কিন্তু সেই মহিলা রাজি হলেন কেন?

তার একমাত্র সন্তান— একটি বাচ্চা মেয়েকে রুদ্রনারায়ণ বন্দি করে রেখেছিলেন। ফলে মহিলা বাধ্য হয়ে এইসব করেছিলেন।

তারপর?

তারপর আর কী? সেই মহিলাকে দিয়ে প্রথমে শেফালিকে সম্মোহিত করা হয়েছিল। তারপর দুধের গ্লাসে বিষ মিশিয়ে দর্পনারায়ণকে হত্যা করা হয়েছিল। ঘরের মেঝেতে কালো জাদুর নানা উপকরণ ছড়িয়ে রেখে শেফালিকে ডাইনি সাজিয়ে পুড়িয়ে মারাও হয়েছিল।

আর ওই বানজারা মহিলার কী হল? তাকে নিশ্চয় আপনার পিতামহ ছেড়ে দেননি?

ঠিক বলেছেন। আপনার ফাদারের চিঠিতে যে মহিলাকে পুড়িয়ে মারার কথা বলা হয়েছে, তিনিই ছিলেন সেই বানজারা। তাঁরই অতৃপ্ত আত্মা ডায়েন হয়ে আজও ওই বাড়িতে দাপিয়ে বেড়াচ্ছে। এগুলো আমরা অনেক পরে জেনেছি। মৃত্যুশয্যায় রুদ্রনারায়ণ অনুশোচনার আগুনে জ্বলে এই কথাগুলো আমার বাবাকে বলেছিলেন।

সেই বাচ্চা মেয়েটার কী হল, যাকে রুদ্রনারায়ণ বন্দি করে রেখেছিলেন?

ওই বাচ্চাটার ব্যাপারে আমরা কিছুই জানতে পারিনি। অসহায় ভঙ্গিতে মাথা ঝাঁকালেন রণেন্দ্রনারায়ণ।

ওই বানজারা মহিলার কোনো ছবি আছে আপনার কাছে?

তা নেই। তবে শেফালি আর দর্পনারায়ণের একটা জয়েন্ট পোর্ট্রেট আছে- বিয়ের পর তোলা ছবির ভিত্তিতে বানানো হয়েছিল। কেন যেন, রুদ্রনারায়ণ ওটা নষ্ট করতে সাহস পাননি।

ওটা আমাকে দেখান প্লিজ।

।।৭।।

প্রফেসর সোম বড়ো বড়ো পা ফেলে এগিয়ে চলেছিলেন। আমি তাঁর পেছনেই ছিলাম। দুজনের হাতেই ছিল দুটো বড়ো এমার্জেন্সি লাইট। তবু, রাতের জঙ্গল তো এত সহজে কাউকে এগোতে দেয় না। প্রতিমূহূর্তে হোঁচট খাচ্ছিলাম। বুনো লতাপাতা, মাটির গর্ত, গাছের ডাল, বা নিছক ভয়— এগুলো সবই বাধা দিচ্ছিল আমাকে।

রণেন্দ্রনারায়ণের বাড়ি থেকে ফেরার পর আমাকে হোটেলে একা রেখে প্রফেসর কোথায় জানি উধাও হয়ে গেছিলেন। ফিরে এসে জানিয়েছিলেন, একটা জরুরি কাজ ছিল। তার পরেই এই নৈশ অভিযানের পরিকল্পনা করা হয়েছিল। অবশেষে দেখলাম রুদ্রনারায়ণের সেই পরিত্যক্ত বাগানবাড়িকে।

শম্ভু খুব একটা বাড়িয়ে বলেনি। এই পরিবেশে বাড়িটাকে বাইরে থেকে দেখেই ভয়ে বুক কাঁপছে। ভেতরে না জানি কী অপেক্ষা করছে আমাদের জন্য! ভাগ্যিস প্রফেসর সঙ্গে আছেন। অবশ্য আমাকে এখানে নিয়ে আসতে প্রফেসর একেবারেই রাজি হননি। অনেক সাধ্য-সাধনা করে তবেই মিলেছে অনুমতি।

একটা জোরালো ধাক্কা দিয়ে দরজাটা খুলে ফেললেন প্রফেসর। রাতের নিস্তব্ধতা খান-খান হয়ে গেল। বাড়িতে ঢুকলাম আমরা।

এমার্জেন্সি লাইটের আলোয় আর কতটুকু দেখা যায়? বাকি সবটাই তো নিশ্ছিদ্র অন্ধকারে ডুবে ছিল। বুকটা দুরুদুরু করতে শুরু করল। মনে মনে বলতে শুরু করলাম, প্রফেসরের সাবধানবাণী শুনে হোটেলে থেকে গেলেই ভালো হত। গল্পে যে জিনিস শুধুই রোমাঞ্চকর, সামনা-সামনি সে যে কতখানি আতঙ্কের- তা অভিজ্ঞতা না হলে তো বোঝানোও যায় না!

হঠাৎ খপ করে আমার হাত ধরে প্রফেসর আমাকে টেনে ঘরের একটা কোণে নিয়ে গেলেন। তারপর আমাকে মাঝখানে দাঁড় করিয়ে, নিজের ব্যাগ থেকে কোনো একটা মিশ্রণ বের করে, অদ্ভুত একটা নকশা আঁকতে শুরু করলেন।

কথাটা আগেও বলেছি, কৌশিক। আবারও বলছি। যাই হয়ে যাক, যেটাই ঘটুক, দরকার পড়লে তুমি চোখ বুজে, কান বন্ধ করে থাকবে। কিন্তু এই গণ্ডি পেরোবে না। এই গণ্ডি ভেদ করে ডায়েন কেন, স্বয়ং শয়তানও তোমাকে ছুঁতে পারবে না। চাপা স্বরে বললেন প্রফেসর। আমিও বাধ্য ছেলের মতো মাথা নাড়ালাম।

আমার মুখ চোখের অবস্থা দেখে প্রফেসর মুচকি হাসলেন। তারপর আমার গলায় একটা সিলভার ক্রুশ পরিয়ে দিলেন। বললেন, চিন্তা কোরো না, কৌশিক। পরমপিতার আশীর্বাদে সব ঠিকঠাক হবে।

ঘরের মাঝে গিয়ে মেঝের ওপর বসে পড়লেন প্রফেসর। সঙ্গে আনা কালো রঙের দেশি মুরগির রক্ত দিয়ে একটা পেন্টাগন আঁকলেন তিনি। তার পাঁচটা বিন্দুতে পাঁচটা কালো মোমবাতি রেখে জ্বালিয়ে দিলেন। পেন্টাগনের একদম কেন্দ্রে রাখলেন একটা তামার পয়সা।

তৎক্ষণাৎ একটা বিশ্রী পোড়া গন্ধ নাকে এল। তারপরেই দেখলাম, একটা কালো জমাট বাঁধা অন্ধকারকে দেখলাম তির বেগে প্রফেসরের দিকে এগিয়ে আসছে।

প্রফেসর! আমি চিৎকার করে উঠলাম।

আমার গলার আওয়াজ পেয়ে প্রফেসর পিছু ফিরলেন। ঠিক তাঁর ঘাড়ের কাছে শূন্যে ভেসে ছিল সেই বিভীষিকা। আধপোড়া শাড়ি, গলা-পচা মাংস, আর তীব্র ঘৃণা ভরা একজোড়া চোখই বলে দিচ্ছিল, এই সেই ডায়েন। সে ঝাঁপিয়ে পড়তে চাইল প্রফেসরের ওপরে।

ছিটকে একপাশে সরে গেলেন প্রফেসর। হাতে ধরা জলের পাত্র তিনি ছুড়ে মারলেন সেই ভয়াবহ অস্তিত্বের দিকে। একটা পৈশাচিক আর্তনাদ করে মিলিয়ে গেল সেই অন্ধকার। প্রফেসর দ্রুত ফিরে এলেন পেন্টাগনের কাছে; আবার শুরু করলেন বাকি নকশাটা আঁকা।

কয়েক সেকেন্ড পেরিয়েছিল বোধহয়। তারপরেই একটা ভারী টেবিল হঠাৎ ছিটকে এসে প্রফেসরের গায়ে আছড়ে পড়ল। টাল সামলাতে পারলেন না তিনি; মুখ থুবড়ে ছিটকে পড়লেন একপাশে। তাঁর হাতে ধরা ক্রশটাও ছিটকে গেল অন্ধকারে।

হা ঈশ্বর!

একটা তীব্র, তীক্ষ্ণ অট্টহাসি শোনা গেল। মনে হচ্ছিল, বাড়ির দেয়ালগুলো যেন ফেটে পড়বে সেই আওয়াজে। দেখলাম, অন্ধকার আবার জমাট বাঁধতে শুরু করেছে। প্রফেসর উঠে বসতে চাইলেন, কিন্তু পারলেন না। মনে হল, কোনো এক অমোঘ শক্তি যেন তাঁকে মেঝেতে আটকে দিয়েছে।

এই প্রথমবার প্রফেসরের চোখে অসহায় ভাবটা স্পষ্ট হতে দেখলাম। ডায়েন আবার এগিয়ে আসছিল প্রফেসরের দিকে। ভয়ে দু-হাত দিয়ে দু-চোখ চেপে ধরলাম আতঙ্কে। হঠাৎ প্রচণ্ড আওয়াজ করে সদর দরজা খুলে গেল।

অন্য একটা জমাট ছায়া এবার ঢুকল এই বাড়িতে।

এ কী! একে তো আমি। ওই চিকনের কাজ, রেশমি ঝালরে মুখ ঢাকা ওড়না, তার আড়ালে ওই ধারালো মুখ— দুদিন আগেই তো রণেন্দ্রনারায়ণের বাড়িতে আমি একে দেখেছি।

শেফালি! আমার মুখ দিয়ে অস্পষ্ট স্বরে বেরিয়ে এল নামটা।

দেখলাম, সেই ডায়েন থেমে গেছে বিস্ময়ে। একটু-একটু করে সে পিছিয়ে যাচ্ছিল। কীসের প্রতিশোধ চাই, দিদি? ভাষাটা অচেনা, তবু মাথার মধ্যে কথাগুলো স্পষ্ট শুনতে পাচ্ছিলাম, তোকে ওরা পুড়িয়ে মেরেছিল বলে প্রতিশোধ চাস? নাকি তোর মেয়েকে ধরে রেখেছে বলে? কিন্তু তুই যে আমার সুখের সংসার শুরুর আগেই শেষ করে দিলি— তার কী হবে? আমি তো তোর কোনো ক্ষতি করিনি। এর শোধ কী করে হবে দিদি? হঠাৎ দেখলাম, প্রফেসর সোম নিঃশব্দে পেন্টাগনের পেছনে চলে গেছেন।

এবার চিরতরে ঘুমোও, ডায়েন! প্রফেসর সোমের নীচু গলাটাও গর্জনের মতো শোনাল। ডায়েন নিমেষে ঘুরে গেল প্রফেসরের দিকে। প্রবল আক্রোশে সে ঝাঁপিয়ে পড়তে চাইল প্রফেসরের ওপর; কিন্তু পারল না। কোনো এক দুর্ভেদ্য দেয়াল যেন তাকে আটকে ফেলেছে।

দেখলাম, ডায়েন নিজের অজান্তেই প্রফেসরের আঁকা সেই পেন্টাগনের ওপর চলে এসেছে।

প্রফেসর একটা তরল ছুড়ে দিলেন ডায়েনের দিকে। তৎক্ষণাৎ লাফিয়ে উঠল সেই পাঁচটা জ্বলন্ত মোমবাতির শিখা। দাউ দাউ করে তারা গ্রাস করে নিল ডায়েনের গোটা শরীরটাকে। একটা মর্মভেদী আর্তনাদ ভরিয়ে দিল বাড়িটাকে।

আমি সংজ্ঞাহীন হলাম।

।। ৮।।

জ্ঞান ফিরতে দেখলাম, হোটেলের বিছানায় শুয়ে আছি।

কী কৌশিক, শরীর কেমন এখন? প্রফেসর সোম বলে উঠলেন।

আমি ধড়ফড় করে উঠে বসতে চাইলাম। তিনি আমাকে আবার শুইয়ে দিয়ে বললেন, উঁহু। তুমি বিশ্রাম নাও। অনেক ধকল গেছে কাল রাতে।

কিন্তু প্রফেসর, আমার মনে যে অনেক প্রশ্ন রয়ে গেছে এখনও।

বেশ তো। করো প্রশ্ন; আমি যথাসাধ্য উত্তর দেব। তবে তার আগে একজনের সঙ্গে আলাপ করিয়ে দিই! রিমা? ভেতরে এসো তো।

বছর চব্বিশ-পঁচিশের একটি মেয়ে এগিয়ে এসে, মৃদু হেসে হাত নেড়ে হাই বলল। আমিও উত্তরে হাত নেড়ে প্রফেসরকে বললাম, এঁকে খুব চেনা-চেনা লাগছে। কোথায় দেখেছি যেন…

অবশ্যই দেখেছ। একটু মাথা খাটাও। মুচকি হাসলেন প্রফেসর।

মনে পড়ছে না তো।

কাল রাতের শেফালি এই রিমাই!

মানে? আমি প্রায় চিৎকার করে উঠলাম।

ওই মহিলা জীবিত অবস্থাতেই অত্যন্ত শক্তিশালী ছিলেন। অপঘাতে মৃত্যু এবং মেয়েকে নিয়ে প্রতিশোধের স্পৃহা, তারপর একের পর এক শিকারের অস্তিত্বকে গ্রাস করা— সব মিলিয়ে সে অপ্রতিরোধ্য হয়ে উঠেছিল। তার বিরুদ্ধে লড়তে গেলে আমার দরকার ছিল এমন কিছুবা কাউকে— যে ওই ডায়েনকে কিছুক্ষণের জন্য হলেও দুর্বল করে তুলবে।

সেদিন শেফালির ছবি দেখেই আমি পরিকল্পনা ঠিক করে ফেলি। রিমা আমারই স্টুডেন্ট— ইন্ডিয়ান প্যারানর্মাল সোসাইটির সক্রিয় সদস্য। ওর আরও একটা মস্ত বড়ো সুবিধা হল, রাজস্থান আর মধ্যপ্রদেশ সীমান্তের যে অঞ্চলের বানজারা ছিল শেফালি আর ওই মহিলা – রিমা সেখানে কাজ করেছে। তাই ও সেই আঞ্চলিক ভাষাটা বলতে পারে! ওকে আনিয়ে শেফালির মতো করে সাজালাম। ডায়েনের প্রতিশোধের আগুনকে ক্ষণিকের অনুশোচনার জলেও স্তিমিত করে দেওয়ার জন্য ওকে আমার দরকার ছিল। সেটা না হলে যে কাল কী হত, তা তো তুমি বুঝতেই পারছ।

তা পারছি।

আরও একটা সুসংবাদ আছে। কৌশিক। নার্সিংহোম থেকে ফোন এসেছিল। ফাদার ডিসুজার শারীরিক অবস্থার উন্নতি ঘটছে।

দারুণ! আমি উচ্ছ্বসিত হয়ে উঠলাম, কিন্তু আরও একটা প্রশ্ন রয়ে গেল, প্রফেসর।

কী প্রশ্ন?

সেদিন রণেন্দ্রনারায়ণের গলায় আপনি কী পরিয়েছিলেন? তিনি কাকেই বা দেখতে পাচ্ছিলেন— যাকে আমরা দেখতে পাচ্ছিলাম না?

একজন নেপালি কাপালিকের থেকে পেয়েছিলাম ওই লকেট। প্রফেসর সোম ক্লিষ্ট কণ্ঠে বললেন, তবে কী জানো, কৌশিক? যার লোভে এতগুলো মানুষের ইহকাল- পরকাল ছারখার হয়ে গেল, তাকেই শাস্তি দেওয়া গেল না। এই পুরো ঘটনায় আসল ডায়েনকে যদি ওই আগুনে অনন্তকাল রেখে দিতে পারতাম…!

রুদ্র ভৈরব
মরণহাটির জঙ্গলে

অন্ধকার, চাপ চাপ অন্ধকার।

মধ্যগগনে, সূর্যের প্রখর উপস্থিতি সত্ত্বেও এত অন্ধকার, কল্পনাতীত। বাইরের কেউ এ-কথা বিশ্বাসই করবে না যে এই খাঁ-খাঁ দুপুরেও মরণহাটির জঙ্গল পেরোতে লণ্ঠনের প্রয়োজন হয়। শুধু লণ্ঠনই নয়, এই যাত্রার জন্য চাই দুর্জয় সাহস আর অগাধ আত্মবিশ্বাস। তবেই সেই অভিযাত্রী পারে এই ভয়ংকর জঙ্গল পার করতে।

খুব বিপদে না পড়লে কেউ এদিক মাড়ায় না। ফলে জঙ্গলের মাটি ঢেকে গেছে উঁচু ঘাস আর নাম-না-জানা বুনো ঝোপের সমারোহে। ওপরেও গড়ে উঠেছে সুউচ্চ সব মহিরুহের দুর্ভেদ্য আচ্ছাদন। তাই এই জমাট বাঁধা অন্ধকার— দিনের বেলাতেও।

হাতের লণ্ঠন উঁচু করে তুলে ধরে বটুক। এই জঙ্গল তার একেবারে অচেনা জায়গা নয়। তবুও সাবধান হতে হয় বইকি। পিশাচসিদ্ধ জায়গা বলে কথা! কত-শত বিদেহীর অধিষ্ঠান, কত অতৃপ্ত দীর্ঘশ্বাস এই জঙ্গলের প্রতিটা কোণে। মরণহাটি— নামটা তো এমনি-এমনি তৈরি হয়নি। বটুক জানে মুহূর্তের অসতকর্তা দেখালে তারও পরিণতি হবে বাকিদের মতোই।

গুরুদেবের দেওয়া মন্ত্রপূত সুরক্ষা তাবিজ আর নিজের মন্দভাগ্য শোধনের তীব্র নেশাই তাকে এই জঙ্গলে বারবার এনে ফেলে। এই মরণহাটির জঙ্গল পেরোলেই অম্বিকাপুরের মহাশ্মশান। সেটিই বটুকের আজকের গন্তব্য।

বন্ধু পেল্লাদের কাছ থেকে সে শুনেছিল, এই অম্বিকাপুরের মহাশ্মশানে নাকি এক কাঁচাখেগো দেবতা এসে থাকছেন। তিনি নাকি বিশেষ একজনকে খুঁজছেন। যে তাঁকে সেই মানুষটির সন্ধান দিতে পারবে, তাকে দুনিয়ার সব থেকে ধনী মানুষ বানিয়ে দেবেন সেই দেবতা।

আর পাঁচটা শ্মশানের থেকে অম্বিকাপুরের এই মহাশ্মশান অনেকটাই আলাদা। এখানে আগে মড়া পোড়ানো হলেও আজ এটি পরিত্যক্ত। কিন্তু তা সত্ত্বেও কোনো অসমসাহসী ব্যাক্তি মরণহাটির দুর্ভেদ্য জঙ্গল পেরিয়ে এখানে এলেই দেখতে পায়, এখানে অনেকগুলো চিতা জ্বলছে। সেগুলো কাদের, তা কেউ জানে না। অনন্তকাল ধরে নাকি ওগুলো জ্বলছে। লোকে বলে, ওই চিতা থেকে নাকি কাঁচাখেগো দেবতারা প্রাণরস শুষে খায়। জঙ্গল পেরোনোর পর বটুকের চোখেও ধাক্কা মারল সেই জ্বলন্ত চিতাদের সারি। ওদিকে নজর না দিয়ে সোজা এগিয়ে তলায় ঝুরঝুরে চলল বটুক। পায়ের ছাই আর হাড়গোড়ের অবশেষ। বাতাসে চামড়াপোড়ার বিশ্রী কটু গন্ধ— দম যেন ক্রমশ ফুরিয়ে আসে তার। কিন্তু জ্ঞান হারালে চলবে না। সারা জীবনে অনেক কষ্ট করেছে বটুক। আজ তাকে নিজের ভাগ্য ফেরাতেই হবেযেভাবে হোক, যেমন করে হোক।

শ্মশানের ধোঁয়ায় চোখ কিছুটা সইয়ে নেওয়া পর বটুক একটা উঁচু টিলা দেখতে পেল। তার ওপরে কে যেন ধ্যানের ভঙ্গিমায় বসে আছে। এ নিশ্চয় সেই দেবতা! সময় নষ্ট না করে বটুক দৌড় লাগায় সেদিকে।

কী সাংঘাতিক দৃশ্য! নেহাত দিনের বেলা, না হলে অতি সাহসী বটুকেরও প্রাণপাখি ফুড়ুৎ হয়ে যাচ্ছিল আর একটু হলেই।

সেই কাঁচাখেগো দেবতা একটি মৃতদেহের ওপরে বসে ছিলেন। গভীর সাধনায় রত তিনি। কিন্তু কী ভয়ংকর সেই শব! এ-রকম বিকৃত মৃতদেহ বটুক শেষ কবে দেখেছে সে মনে করতে পারে না। সেই দেবতার চেহারাও এমন ভয়ানক যে বেশিক্ষণ তাকিয়ে থাকা যায় না। দীর্ঘ, পেশিবহুল শরীর; মাথায় প্রকাণ্ড এক জটা। ছাইমাখা দেহে ফুটে উঠেছে বিচিত্র সব নকশা। বিশাল দাড়িগোঁফের আড়ালে দুটো বন্ধ চোখ শুধু দেখা যায়।

ডাকবে না অপেক্ষা করবে— এই দোটানায় পড়ে যায় বটুক। বেশিক্ষণ এ জায়গায় অপেক্ষা করতে মন চায় না। আবার সাধনায় ব্যাঘাত ঘটালে দেবতা যদি কুপিত হন? চিন্তায় পড়ে যায় বটুক।

কে তুই? কী চাস এখানে?

কেঁপে ওঠে বটুক— যেন তার কানের সামনে দুটো বাজ পড়েছে। চোখ খুলে গেছে দেবতার। কী ভয়ংকর লাল চোখ দুটো! সেই ভীষণ দৃষ্টিতে বটুকের সারা শরীরে যেন তীব্র জ্বালা শুরু হয়।

দোহাই প্রভু! কুপিত হবেন না। আমি চাইনি আপনার সাধনার ব্যাঘাত ঘটাতে।

ভণিতা না করে কাজের কথাটা বল। না হলে কপালে ঘোর বিপদ আছে তোর।

প্রভু, আমি বটুক। আপনি যার সন্ধান করছেন, আমি তার খোঁজ এনেছি।

কোথায় সে?

বাহাদুরপুরের জমিদার বাড়িতে!

ঠিক বলছিস তুই?

আমার মরা বাপের নামে দিব্যি কেটে বলছি, প্রভু।

যদি সত্যি হয় তাহলে পুরষ্কার পাবি। আর যদি ভুল হয়, তাহলেওই চিতাগুলো দেখছিস? ওতেই অনন্তকাল ধরে তোকে জ্বলতে হবে, মনে রাখিস।

আমি রাজি, প্রভু। আপনি একটিবার আমার কথায় বিশ্বাস করে দ্যাখেন। বাহাদুরপুরের জমিদারবাড়িতে আমি তাকে দেখেছি ছোটোবেলায়। মাঝে অনেকসময় পেরিয়ে গেছে। কিন্তু ওই চিহ্ন আমি আজও ভুলিনি। আপনি যাকে খুঁজছেন সে ওই জমিদার বাড়িতেই আছে।

বাহাদুরপুর! আমার অনুমান খুব একটা ভুল নয় তাহলে…

সাধকের মধ্যে কেমন যেন বিহ্বলতা লক্ষ করে বটুক। কাঁচাখেগো দেবতাদেরও তাহলে দীর্ঘশ্বাস পড়ে!

শোন বটুক!

বলুন প্রভু।

তোকে আমার একটা কাজ করতে হবে।



।। ২।।

রুদ্র কথা

রুদ্র! উফ্, আবার কোথায় গেল ছেলেটা? একে নিয়ে হয়েছে আমার মহাজ্বালা!

কালাচাঁদের ছোট্ট মন্দির। সেখানে, সৌম্যদেব চট্টোপাধ্যায়ের গমগমে গলার আওয়াজে পাথরের দেয়ালগুলো যেন কেঁপে উঠতে থাকে। সেই কম্পন বুঝি সঞ্চারিত হয়, প্রদীপ শিখাতেও। টলোমলো হাতে কেঁপে ওঠা প্রদীপের শিখাকে আগলাতে ব্যস্ত হলেন সৌম্যদেব।

মদনমোহনের সন্ধ্যারতির সময় বয়ে যাচ্ছে, এদিকে রুদ্রের দেখা নেই।

আজ কত পুরুষ ধরে যে তাঁরা কালাচাঁদের সেবায় নিযুক্ত আছেন, জীবনের সীমান্তে এসে সে-কথা আর মনে পড়ে না। তবে শুরুর দিনটার কথা তাঁর মনে আছে। বাবা, ঈশ্বর কান্তিদেব চট্টোপাধ্যায়, তাঁর হাত ধরে কালাচাঁদের চরণে এনে বসিয়ে দিয়ে বলেছিলেন, সব কাজ শিখে নে। এবার থেকে তোকেই কিন্তু প্রভুর সেবা করতে হবে, আমি আর ক-দিন আছি!

তাঁর বাবা পেরেছিলেন। তিনি কিন্তু ব্যর্থ হয়েছেন এই একটা ব্যাপারে। পরবর্তী প্রজন্মকে এই দায়িত্বের জন্য তিনি প্রস্তুত করে যেতে পারবেন না। রুদ্রের মা কবেই তাঁর হাতে ছেলে আর সংসারের সব দায়িত্ব তুলে দিয়ে চিরতরে ঘুমিয়ে পড়েছিলেন। তারপর থেকে রুদ্রের ভালো-মন্দ— সবই নিজের কাঁধে তুলে নিয়েছিলেন তিনি। এমনকি রুদ্রের ওপর বিরূপ প্রভাব পড়বে ভেবে, সবার জোরাজুরি সত্ত্বেও দ্বিতীয় বিবাহে মত দেননি সৌম্যদেব। নিজের জীবনের চব্বিশ ঘণ্টাই তো কালাচাঁদ আর রুদ্রের জন্য বেঁধে দিয়েছিলেন তিনি। তারপরেও কোথায় যে ত্রুটি রয়ে গেল!

শুরু থেকেই সৌম্যদেব বুঝতে পারতেন, রুদ্র তার বয়সি অন্য ছেলেপুলের মতো নয়। সে অনেকটাই আলাদা। তার দৃষ্টি বহির্মুখী— সংসার সীমার বেড়া-ছাড়ানো। অন্যরা পাঠশালার পাকদণ্ডি থেকে মুক্তি পাওয়ার জন্য ছটফট করত। আর রুদ্র? তার প্রশ্নবাণে জর্জরিত পণ্ডিতমশায় নিজে ছটফট করতেন ছুটির আশায়। বাকিরা যখন মাঠে-ঘাটে খেলে বেড়াত, রুদ্র তখন একা বসে থাকত কোনো নির্জন নদীর তীরে, বা কোনো গাছতলায়— যেখানে অন্য কেউ নেই।

দূর থেকে অনেকদিন দেখেছেন সৌম্যদেব, রুদ্র নির্জন জায়গায় বসে একমনে কী যেন ভেবে চলেছে। সৌম্যদেব তাকে অনেকবার জিজ্ঞেসও করেছেন, সারাদিন কী এত ভাবিস তুই বাবা?

ও কিচ্ছু না, তুমি বুঝবে না।

আরে বলেই দ্যাখ্। হয়তো আমিই তোর প্রশ্নের উত্তর দিয়ে দিতে পারি।

নাহ্ বাবা, এর উত্তর তোমার কাছে নেই। প্রতিবার এই কথা বলে খিলখিলিয়ে হেসে উঠত রুদ্র।

মা-মরা ছেলেকে শুরু থেকেই খুব আদরে আর ভালোবাসায় মানুষ করেছিলেন সৌম্যদেব। শাসনের বালাই ছিল না। নিজে সামান্য সেবায়েত ব্রাহ্মণ হলেও উপার্জনের সবটুকু উজাড় করে দিতেন রুদ্রের ওপরে।

তবে এখন তাঁর মনে হয়, শাসনটা শক্ত হাতে করলেই বোধহয় ভালো হত।

রুদ্র আজকাল সময়মতো বাড়িতে ফিরছে না। প্রায়ই সে বাড়িতে খায় না; জিজ্ঞেস করলে বলে, বন্ধুদের বাড়ি থেকে খেয়ে এসেছে। গ্রামবাসীদের মুখেও তিনি শুনেছেন, সে নাকি আজকাল পুবদিঘির পোড়ো শ্মশানে গিয়ে বসে থাকে; বাইরের লোকজনের সঙ্গে মেশে।

তাই ইদানীং রুদ্রের ওপরে বেশ জোর খাটাতে শুরু করেছিলেন সৌম্যদেব। প্রায় জোর করে, একরকম হাত ধরে তিনি রুদ্রকে নিয়ে আসতেন মদনমোহনের মন্দিরে। পুজোর কাজ শেখাতেও শুরু করেছিলেন। সব কিছু ভালোই চলছিল। কিন্তু বাদ সাধল সৌম্যদেবের শরীর। হঠাৎ করেই একদিন মদনমোহনের কাছে আসার সময় তিনি মাথা ঘুরে রাস্তায় পড়ে যান। গ্রামের লোকেরা ধরাধরি করে বৈদ্যর কাছে তাঁকে নিয়ে যায়। ওষুধ ও পথ্যের ব্যবস্থা করার পাশাপাশি বৈদ্য স্পষ্টভাবে বলে দেন যে সৌম্যদেবের শরীর ভালো নেই। তিনি যেন শরীরের বিশেষ যত্ন নেন।

আর যত্ন! হেসে উঠেছিলেন সৌম্যদেব। যার মাথায় রুদ্রর মতো বয়সি ছেলের চিন্তা, সে নিজের যত্ন নেবে কীভাবে? সেদিন থেকেই রুদ্রের ওপর জোর কমে গেছিল সৌম্যদেবের। তিনি আর পারতেন না রোজ ওই একবজ্ঞা কিশোরকে ধরে বেঁধে কালাচাঁদের কাছে নিয়ে আসতে।

তবে এক-একদিন কিন্তু রুদ্র নিজের খেয়ালবশতই আসত। সৌম্যদেব খেয়াল করতেন, সেই দিনগুলোতে রুদ্র একদৃষ্টিতে কালাচাঁদের নীল চোখদুটোর দিকে হাঁ করে তাকিয়ে রয়েছে। সে যেন হারিয়ে গেছে সেই চোখের মধ্যে।

ছোটোবেলা থেকেই রুদ্রের এই অভ্যাসের সঙ্গে পরিচিত ছিলেন সৌম্যদেব। প্রথমে একে শৈশবের বিস্ময়ভরা দৃষ্টি বলে মনে হত। কিন্তু ক্রমে রুদ্রের চোখে লোভের স্ফুলিঙ্গ দেখতে পেয়েছিলেন সৌম্যদেব। তার পর থেকেই, রুদ্রকে কালাচাঁদের চোখে হারিয়ে যেতে দেখলেই সৌম্যদেবের আতঙ্ক হত। তাঁর মনে হত, যেন অদ্ভুত এক লালসায় ভরে উঠছে রুদ্রর দুচোখ।

জমিদারের পরিবার আর মদনমোহনের সেবায়েতরা শুধু জানতেন এক গোপন কথা। রুদ্রও তা জেনেছিল বংশানুক্রমে। মদনমোহনের চোখদুটো কোনো সাধারণ পাথরের নয়। বরং দুটি অত্যন্ত দুর্লভ রক্তমুখী নীলা ওই অবস্থানে দেবতার শোভাবর্ধন করছিল! জমিদার বংশের এক পূর্বপুরুষ হিমালয় থেকে আসা এক সাধকের কাছ থেকে ওগুলো পেয়েছিলেন।

দূর থেকে ভেসে আসা শিয়ালের ডাকে হুঁশ ফিরে আসে সৌম্যদেবের। নাহ্, রুদ্রের জন্য আর অপেক্ষা করে লাভ নেই। কথা দিলেও সে আজ আর আসবে না।

কালাচাঁদের সন্ধ্যারতি শুরু করে দিলেন সৌম্যদের চট্টোপাধ্যায়।



।। ৩ ।।

মুক্তির অভিলাষ

আবার এসেছিস তুই? তোকে না এতবার করে অপমান করলাম!

অন্যজন নিরুত্তর থাকে। বেশ অবাক হন নিগমানন্দ।

সাধনার প্রয়োজনে বহুকাল ধরে তিনি বহু জায়গায় হেঁটে চলেছেন। বহু মানুষের সংস্পর্শে এসেছেন তিনি। এ তাঁর অভিজ্ঞতা যে অধিকাংশ মানুষ সন্ন্যাসীর কাছে আসে স্বার্থের তাড়নায়– মারণ, উচাটন, বশীকরণ ষট্‌কর্মের দাওয়াই নিতে। সত্যিকারে সাধন মার্গের সন্ধান পেতে আসা মানুষের সংখ্যা খুবই কম! স্বার্থপর মানুষদের তিনি একেবারেই সহ্য করতে পারেন না। এই কিশোরকেও তিনি দুর দুর করে তাড়িয়ে দিয়েছিলেন। কিন্তু এ বোধহয় সত্যিই আলাদা।

এই গ্রামে আসার পর থেকেই এই বিশেষ কিশোরের উপস্থিতি তাঁর নজর এড়ায়নি। ছেলেটির সু-উচ্চ ললাট, দৃপ্ত দৃষ্টি, অকুতোভয় জিজ্ঞাসা- এগুলো ভবিষ্যতের এক সার্থক সাধকের আগমনের জানান দিচ্ছে। তবুও নিগমানন্দ স্থির করলেন, আরও কিছুটা যাচাই করে নেওয়া প্রয়োজন।

কী রে? কথার জবাব দিচ্ছিস না যে বড়ো। কে পাঠিয়েছে তোকে? গ্রামের লোকেরা আমার ওপর নজর রাখতে বলেছে বুঝি?

না। মাথা নীচু রেখেই জবাব দেয় সেই কিশোর।

তবে কেন আসছিস বারবার? কীসের এত ঔৎসুক্য তোর?

আমি জানতে চাই, বুঝতে চাই সব!

তুই সব জেনে যাবি, বুঝে যাবি? এই বয়সেই? হাসতে শুরু করেন নিগমানন্দ।

নিগমানন্দের অট্টহাসিতে পুবদিঘির নীরবতা চূর্ণ-বিচূর্ণ হতে থাকে। কিশোরের দু- কানে তালা লেগে যায়। সে দু-কান শক্ত হাতে চেপে ধরে। তার মনে হয়, এই বুঝি শ্মশানের ধুলোতে মিশে থাকা নীরব বিদেহীরা একে-একে উঠে আসবে। অনভিপ্রেত অনুপ্রবেশের জন্য তারা বুঝি ভয়ংকর শাস্তি দেবে সেই কিশোরকে।

জীবনে প্রথমবার ভয় লাগতে শুরু করে তার। এক মুহূর্ত আগেও জটাজুটোধারী যে ব্যাক্তিকে সে মুক্তির অবলম্বন বলে ভাবছিল, তাকেই সবচেয়ে আতঙ্কজনক বলে মনে হয়।

বাবার কথাই কি তাহলে ঠিক? সে কি সত্যিই ভুল পথে চলেছে?

কিশোরের অবস্থা দেখে বোধহয় কিছুটা মায়া লাগল নিগমানন্দের। হাসি থামিয়ে তিনি আবার প্রশ্ন করলেন, কী জানতে চাস বল?

তন্ত্র, মন্ত্র— সব কিছু! কাঁপা কাঁপা স্বরে জবাব দেয় সেই কিশোর।

তন্ত্র, মন্ত্র— সব? বেশ। মন্ত্র মানে হল গিয়ে মনন করে শব্দ উচ্চারণ করলে যা ত্র— অর্থাৎ তারণ করে। আর তন্ত্র হল, শ্রুতিশ্চ দ্বিবিধা বৈদিকী তান্ত্রিকী চ। নে, এবারে খুশি তো? যা, ভাগ এখান থেকে!

আক্ষরিক অর্থ আমারও জানা প্রভু, আমি এর গভীরে যেতে চাই।

গভীরে যাবি? কেন?

আমাকে আপনার শিষ্য বানিয়ে নিন প্রভু। আমার মন বড়ো অস্থির। কিছুতেই শান্তি পাই না; আমাকে মুক্তির সন্ধান দিন প্রভু।

আমাকে গুরু বানাতে চাস? আচ্ছা বল তো, গুরু মানে কী?

গু কে যদি অন্ধকার ধরি, আর রু কে আলো, গুরু হলেন সেই ব্যক্তি যিনি অজ্ঞানতার তিমির থেকে শিষ্যকে আলোর মধ্যে নিয়ে আসেন।

কে শিখিয়েছে তোকে এ-সব?

এক বাউল—এই গ্রামেই এসেছিলেন ঝুলন মেলায়।

বুঝলাম। সংসারে মন নেই, বাইরের টান। কিন্তু তুই কি পারবি? এ পথে ব্যাক্তিত্বের সীমানা লঙ্ঘন না করতে পারলে কিছুই জানা যায় না।

পারব, প্রভু। আমাকে একবার শরণে নিন।

মৃদু হাসলেন নিগমানন্দ, তারপর মুখের বিড়িতে একটা শেষ টান দিয়ে বিড়ির জ্বলন্ত মুখটা পেটের মধ্যে চেপে ধরলেন। এভাবে বিড়ি নেভানো দেখে শিউরে উঠল সেই কিশোর।

অবাক হওয়ার কিছু নেই রে ছোঁড়া। শরীরকে কষ্ট সইয়ে সইয়ে শব করতে হবে। যাতনা না এলে যতন হবে কী করে?

কীসের যতন প্রভু?

শরীরের!

সূক্ষ্ম শরীর?

বেশ প্রসন্ন হলেন নিগমানন্দ। তিনি বুঝলেন, এই কিশোরের বুদ্ধিসুদ্ধিও আছে। ঠিকঠাক কাজে লাগালে কিছু হবে।

মাটি কামড়ে পড়ে থাকতে পারবি? বিদ্যা নষ্ট করতে পারবি? এসব করতে না পারলে কিন্তু কুণ্ডলিনী জাগ্রত হবে না। শক্তি অনুভূত হলেও তা বশীভূত করতে পারবি না কিন্তু!

অষ্টম্যাঞ্চ চতুৰ্দশ্যাং পক্ষয়োরুভয়োরপি,
ভৌমবারে তামিস্রায়াং সাধয়েৎ সিদ্ধিমুত্তমাম।।

কৃষ্ণ বা শুক্লপক্ষের অষ্টমী আর চতুর্দশ তিথিতে রাতে শবসাধনা করলে সাধকের উত্তম সিদ্ধি আসবে। পারবি শবের ওপর বসে সাধন করতে? ভয় পাবি না তো?

না প্রভু। ভয় পাব না। আমি পারব। আপনি একটিবার আমাকে সুযোগ দিয়ে দেখুন।

বেশ দিলাম। কিন্তু আমার গুরুদক্ষিণা লাগবে। দেখি তোর ইচ্ছাশক্তির জোর কতটা। তোর সব থেকে প্রিয় জিনিসকে আমার কাছে নিয়ে আসতে হবে। যদি পারিস, তাহলেই তোকে আমি দীক্ষা দেব।

আমি প্রস্তুত, গুরুদেব। আমাকে দু-দিন সময় দিন।

বেশ, দিলাম। কিন্তু ওই দু-দিনই— মনে রাখিস! আচ্ছা, তোর নামটাই তো জিজ্ঞেস করা হয়নি। কী নাম তোর?

আজ্ঞে, রুদ্রদেব চট্টোপাধ্যায়!



।।৪।।

কালাচাঁদের রুদ্রনয়ন

কাল রাত থেকে অঝোর ধারায় বৃষ্টি হয়ে চলেছে। আজ সকালে বৃষ্টির প্রাবল্য কিছুটা কমলেও, আকাশের মুখ কিন্তু একইরকম ভার, ফলে যতটা আলো থাকা দরকার ততটা নেই, সামান্য দু-হাত দূরের জিনিসও স্পষ্টভাবে দেখা যাচ্ছে না, একটা অদ্ভুত অন্ধকার যেন গ্রাস করেছে বাহাদুরপুরের ছোট্ট গ্রামটাকে। কাল রাতেই বুড়ো কর্তা আশঙ্কার কথা শুনিয়ে গেছে— শিলাইচরের বাঁধের অবস্থা খুব একটা ভালো নয়।

বিছানা ছেড়ে উঠে পড়ে রুদ্র। আর দেরি করা চলবে না। বাবা জেগে যাওয়ার আগেই সব কাজ সেরে ফেলতে হবে। অতি সন্তর্পণে সে ঘুমন্ত সৌম্যদেবের মাথার কাছের লোহার দেরাজ খুলে চাবির গোছা বের করে নেয়। তার থেকে দরকারি চাবিটা আলাদা করে নিয়ে আবার একইভাবে চুপিসারে বাকি চাবির গোছা সে দেরাজেই রেখে দেয়।

নিঃশব্দে বাড়ি থেকে বেরিয়ে আসে রুদ্র। কাদামাখা মেঠো পথ দিয়ে হাঁটতে শুরু করে দ্রুতবেগে। পুরো গ্রাম এখনও অকাল-বৃষ্টির মৌতাতে ঘুমিয়ে আছে। আশা করা যায় যে বাকি কাজ সুষ্ঠুভাবে সম্পন্ন হবে— এমনটাই ভাবে রুদ্র।

আচমকা একটা বাজ পড়ার শব্দ ঘুম ভেঙে যায় সৌম্যদেবের। ধড়ফড় করে উঠে বসেন তিনি। হে ঈশ্বর! এ কেমন সকাল তুমি দেখালে? এ তো রাতের চেয়েও অন্ধকার। আপনমনে বলে ওঠেন তিনি।

বাইরে প্রচণ্ড ঝড়-বৃষ্টি শুরু হল তখনই। রুদ্র রুদ্র, কোথায় গেলি তুই? উদবিগ্ন কণ্ঠে বলে ওঠেন সৌম্যদেব। কোথায় গেল ছেলেটা? বিছানা ছেড়ে উঠে পড়লেন সৌম্যদেব। পাশের ঘরে গিয়ে দেখলেন, সেখানে কেউ নেই। এই দুটো ঘরের বাইরে, এমন ঝড়-বৃষ্টির মধ্যে কোথায় যেতে পারে ছেলেটা?

আচমকা সৌম্যদেবের বুক কেঁপে উঠল এক অজানা আশঙ্কায়। ছুটে ঘরে গেলেন তিনি। মাথার কাছের লোহার দেরাজ খুলতেই তিনি বুঝলেন, যা সর্বনাশ হওয়ার হয়ে গেছে। এতদিন ধরে মনের মাঝে গোপনে জমতে থাকা বিন্দু-বিন্দু ভয় আজ সমুদ্র হয়ে আছড়ে পড়েছে তাঁরই উপর। দেরাজের চাবির গোছার মধ্যে কালাচাঁদের মন্দিরের চাবিটা অনুপস্থিতি তাঁর নজর এড়ায়নি। ঝড়-বৃষ্টি উপেক্ষা করে পাগলের মতো ছুটলেন সৌম্যদেব কালাচাঁদের মন্দিরের উদ্দেশে। মন্দিরের সামনে পৌঁছে সৌম্যদেব দেখলেন, দরজা হাট করে খোলা। সিঁড়ি পেরিয়ে মন্দিরে প্রবেশ করে কালাচাঁদের মুখের দিকে তাকালেন তিনি। তারপরেই বজ্রাহত হওয়ার মতো করে স্থির হয়ে গেলেন তিনি।

আশঙ্কা ছিল। কিন্তু সত্যিই রুদ্র এই কাজ করল! বুকের মধ্যে পুঞ্জীভূত যন্ত্রণা, হতাশা, সন্তানকে মানুষ করতে না পারার গ্লানি ক্রমশ রোষানল হয়ে উঠল। ঠাকুরের সামনে রাখা কুশপত্র থেকে হাতের মুঠোয় কিছুটা গঙ্গাজল নিলেন সৌম্যদেব। তারপর নিজের উপবীত বাঁ হাতে স্পর্শ করে কাঁপতে-কাঁপতে চিৎকার করে বলে উঠলেন, হে কালাচাঁদ, হে মদনমোহন! এত বছরে যদি একটা দিনের জন্য তোমার মনে হয়ে থাকে যে এই গরীব ব্রাহ্মণ নিষ্ঠাভরে তোমার সেবা করেছে, তাহলে এই মহাপাপের শাস্তি তুমি নিজে হাতে তাকে দিও প্রভু। এই আকাশ, বায়ু, অগ্নি, পৃথিবী, আর জল-কে সাক্ষী রেখে আমি সৌম্যদেব চট্টোপাধ্যায় এই অভিশাপ দিচ্ছি। আমার পুত্র রুদ্র যদি কোনোদিন এই গ্রামে আবার ফিরে আসে, গ্রামের সীমানায় প্রবেশের সঙ্গে সঙ্গেই যেন তার মাথা চুর-চুর হয়ে যায়।

কালাচাঁদের পায়ে লুটিয়ে পড়লেন সৌম্যদেব।

ক্রমাগত দৌড়োতে-দৌড়োতে বুক যেন হাপরের মতো ঠেলে বেরিয়ে আসছিল তার। পা দুটোও আর সাড়া দিচ্ছিল না। তবু থামতে পারছিল না রুদ্র। গ্রামের সীমানা অনেকক্ষণ আগেই পার হয়ে এসেছে সে। তবু নিজেকে থামাতে ভরসা পাচ্ছিল না সে।

আজ সে যা করেছে, তারপর আর ভরসা পাওয়ার কথাও নয়।

ওই তো পুরোনো শ্মশান! নিগমানন্দের অস্থায়ী ডেরাটাও দেখতে পাচ্ছিল রুদ্র। হাঁফাতে হাঁফাতে সে বলে উঠল, আমি এসে গেছি।

জানতাম, তুই আসবি। মুচকি হেসে বলে ওঠেন নিগমানন্দ আমি আপনার গুরুদক্ষিণা এনেছি, প্রভু।

তাই নাকি? কই, দেখি।

এতক্ষণ ধরে নিজের ডান হাতে চেপে রাখা জিনিসটা রুদ্র সন্তর্পণে তুলে দেয় নিগমানন্দের হাতে। হাতের মধ্যে জিনিসটা নিয়ে হো-হো করে হেসে ওঠেন নিগমানন্দ। আরে! করেছিস কী? এটা তো তোদের সেই কালাচাঁদের একটা চোখ মনে হচ্ছে!

হ্যাঁ, বাঁ চোখ। মাথা নামিয়ে বলল রুদ্র।

মানতে বাধ্য হলাম। তোর এলেম আছে। এ-পথে তুই অনেকদূর যাবি। তোর কপাল দেখেই তা অবশ্য আমি প্রথম দিনই বুঝেছি! তবে একটা কথা মনে রেখে দিস সারাজীবনের জন্য। ধরে নে, এটাই গুরুর প্রথম উপদেশ তথা আদেশ।

রুদ্রর কানের কাছে মুখ নিয়ে যান নিগমানন্দ। ফিশফিশিয়ে বলে ওঠেন, সারা জীবন আর যাই করিস না কেন, একচোখা মানুষদের থেকে খুব সাবধান থাকিস।

আমিঠিক বুঝতে পারলাম না।

একদিন ঠিকই বুঝবি। মুচকি হেসে বলে উঠলেন নিগমানন্দ, এবার ওঠ। এখানে থাকা তোর আর আমার— দুজনের জন্যই আর নিরাপদ নয়। বেলা থাকতে-থাকতেই রওনা দিই। আমাদের দুজনকেই অনেকটা পথ হাঁটতে হবে যে।



।।৫।।

প্রফেসর সোমের সঙ্গে ট্রেনে

শনিবারের সকাল— নটা বেজে পাঁচ। সচরাচর এই সময়ে আমি প্রফেসর সোমের বাড়ির আরাম কেদারায় বসে, নানা লোভনীয় সুখাদ্য আস্বাদনের ফাঁকে ওঁর কোনো হাড়- হিম করা অভিজ্ঞতার মৌতাত নিই। কিন্তু আজ, এই মুহূর্তে আমি বসে আছি মেদিনীপুর লোকালের একদম শেষ কামরার জানালার ধারে।

শুক্রবার রাতেই ফোন করে প্রফেসর বলেছিলেন কৌশিক, কাল কী করছ? তেমন কোনো কাজ না থাকলে চলো। একটা নতুন জায়গা থেকে বেড়িয়ে আসি। এরপর কি না করা যায়?

নাও! চটকা ভেঙে আবিষ্কার করলাম প্রফেসর দাঁড়িয়ে আছেন। তাঁর হাতে ধরা ছিল দুটো শালপাতার ঠোঙা। তার একটা আমার দিকে বাড়িয়ে বললেন, খেয়ে বলো দেখি, ভুলুর চপের দোকান এ-রকম কিছু বানাতে পারে কিনা?

ট্রেন আবার দুলতে দুলতে রওনা দিল। আমি ঠোঙা নিয়ে কিন্তু-কিন্তু করে বললাম, সকাল সকাল এসব তেলের জিনিস খাব?

পাঁশকুড়ার চপ ওয়ার্ল্ড ফেমাস, বুঝলে হে ছোকরা। বেশি না ভেবে, মুখে চালান করো দেখি।

অগত্যা একটুকরো ভেঙে মুখে চালান দিলাম। আহা!

তাহলে, চার চাকার এসি গাড়িতে কি আর এসব পেতে? জানালা দিয়ে ধেয়ে আসা উন্মুক্ত বাতাস, হকারদের হট্টগোল, চপ-মুড়ি— এ-সব ছাড়া কি আর সফর হয়? পা ছড়িয়ে বসে বললেন প্রফেসর।

না, আসলেগরম পড়ে গেছে। আপনার শরীরেও কি ভাজাভুজি…?

এই বয়সেও কবজির জোরে আমার সঙ্গে তুমি পেরে উঠবে না। তাই আমার শরীর নিয়ে ভাবতে হবে না। খাও!

মৃদু হেসে ঠোঙায় মনোযোগ দিলাম। যোগব্যায়ামই হোক বা জীবনশৈলী— ভদ্রলোক এখনও অন্তত আমার থেকে অনেকটাই ফিট।

চপমুড়ি চিবোতে চিবোতে, ট্রেনের কামরায় সাঁটা একটা হ্যান্ডবিলের দিকে নজর পড়ে গেছিল। অনেকক্ষণ ধরে সেটাই দেখছিলাম।

কী দেখছ কৌশিক ও-রকম করে?

প্রফেসরের কথায় সম্বিত ফিরল। ওঁকে দেখালাম হ্যান্ডবিলটা। তাতে লেখা ছিল অঘোরী বাবা ভীষণানন্দ। পাঁচ মিনিটে পঞ্চবান, বশীকরণ, শত্রুনাশ, সন্তানের চাকরি, রোগ নিরাময়। বিফলে মূল্য ফেরত।

হ্যাঁ। সস্তার জেরক্সে এখন সবাই অঘোরী, সবাই ভীষণ তান্ত্রিক বটে! হেসে উঠলেন প্রফেসর সোম।

আচ্ছা প্রফেসর, অঘোরী মানে আসলে কারা? শনিবারের দিনটা মাঠে মারা যাবে ভেবে আমি একরকম মরিয়া হয়ে প্রশ্নটা করেই ফেললাম।

লোকে তিনজন্ম পার করে ফেলেও কিছুই বুঝতে পারে না। সেখানে তুমি সামান্য তিন ঘণ্টার ট্রেন-যাত্রায় অঘোরীদের জেনে ফেলবে, কৌশিক? মুচকি হাসলেন প্রফেসর। তা না। তবে এই বিষয়ে আপনার কোনো অভিজ্ঞতা থাকলে শোনা কথা আর বাস্তবের ফারাকটা বুঝতে পারতাম আর কি।

শনিবারের গল্প মার যাবে বলে চিন্তা হচ্ছে বুঝি? মুচকি হেসে আমার পিঠে একটি থাবড়া জুড়লেন প্রফেসর সোম। আমিও একটু লাজুক মুখে হাসলাম।

জানালা দিয়ে আসা এলোমেলো হাওয়ায় প্রফেসরের কাঁচাপাকা চুলগুলো উড়ছিল। শালপাতার ঠোঙা ফেলে দিয়ে, রুমালে হাতটা ভালো করে মুছে নিলেন ভদ্রলোক। তারপর শক্ত হাতে চুলগুলোকে ব্যাকব্রাশ করতে লাগলেন তিনি। আরও একবার মানতে বাধ্য হলাম, প্রফেসরের এই টানটান করে ব্যাকব্রাশকরা সাদাকালো চুল আর দীর্ঘদেহী চেহারা দেখলে বেশ সম্ভ্রম জাগে।

তাহলে কৌশিক, তুমি অঘোরীদের সম্পর্কে জানতে চাও, তাই তো?

মাথা নেড়ে সায় দিলাম।

অঘোরী সম্পর্কে সবটা বলা বা বোঝানো এই স্বল্প পরিসরের যাত্রাপথে সম্ভব নয়। উচিতও নয়। তন্ত্র-মন্ত্র-যন্ত্র ছেলেখেলা নয় যে দু-লাইন বললাম আর সবটা তুমি বুঝে গেলে। এই কঠিন বৈতরণি পার হতে গেলে সঠিক মাঝির প্রয়োজন; প্রয়োজন সঠিক গুরুর। আমি তোমাকে বরং ওই মাধ্যমিকে পাঁচ বা দশ নাম্বারের সারাংশ- মানে পুরো ব্যাপারটার কিঞ্চিত সারমর্ম, দিতে পারি। তাতে কাজ চলবে?

অবশ্যই চলবে!

আচ্ছা অঘোরী নামটা শুনলেই আমাদের চোখের সামনে ঠিক কী ভেসে ওঠে, বলো তো কৌশিক?

হাতে নরকপাল নিয়ে ঘোরা, চিতাভস্ম মাখা উৎকট সাজের কিছু বদমেজাজি, পচা আর নোংরা খাবারে অভ্যস্ত শ্মশানচারী সাধক।

ঠিক। জনসাধারণের চোখে অঘোরী বলতে ঠিক এই রূপটাই ধরা দেয়। যুগল সাধনার নামে অঘোর-অঘোরিণীদের উচ্ছৃঙ্খল জীবনযাপন, সর্বদা মদ-মাংসে ডুবে থাকা, পায়খানাপেচ্ছাপ গায়ে মাখা, অশ্রাব্য ভাষার প্রয়োগে জনসাধারণের মনে ভীতির উদ্রেক করা, মহামাংসের নামে নরমাংসের প্রতি লোভ, শবসাধনা— এই ব্যাপারগুলোই জনমানসে গভীরভাবে চেপে বসেছে। এ-কথা ঠিক যে এই সাধনায় এর অনেকগুলোই অনুষঙ্গ। কিন্তু প্রকৃত সত্য এর থেকে অনেকটাই আলাদা।

আট কুঠুরি নয় দরজা আঁটা,
তার মধ্যে ঝলকা কাটা,
তার ওপর আছে সদর কোঠা,
আয়না মহল তায়।

লালনের এই গানটা মনে পড়ে?

সায় দিলাম এবারেও। এমন আরও কত গান শুনেছি এককালে— যখন আমাদের মফস্সলের শরীরে গ্রামের বাতাস বইত আরও বেশি করে। এখন সে-সব কোথায়?

অঘোরী বুঝতে হলে, আগে কিন্তু ঘোর কাটাতে হবে।

আমি রাজি, প্রফেসর।

বেশ। শুরুতেই লালনের গানটা বললাম কেন জানো? আসলে সাধনের জন্য,

এমনকি সত্যিকে পাওয়ার জন্য দূরে কোথাও যেতে হয় না। মন্দির, মসজিদ, চার্চ— এ-সব জায়গাও তার জন্য জরুরি নয়। সমস্ত কিছু, সমগ্র জগৎ-সংসার আমাদের এই শরীরের মধ্যেই লুকিয়ে আছে। সেটাকে খুঁজে বের করাই হল সাধনার আসল উদ্দেশ্য। প্রকৃত সাধকেরা সেটা করতে পারেন; আমরা সাধারণ মানুষেরা পারি না। প্রতিটি সাধক তাঁর অভীষ্টে পৌঁছোতে বিভিন্ন সাধনপন্থা ব্যাবহার করে থাকেন। একইভাবে অঘোরীরাও এক বিশেষ ধরনের সাধন-প্রণালী ব্যাবহার করে থাকেন- যার নাম অঘোরপন্থা। আচ্ছা বল তো, এই অঘোর শব্দের মানে কী?

ঠিক জানা নেই প্রফেসর। আমি স্বীকার করে নিলাম।

অঘোর শব্দের অর্থ হল, অন্ধকারের বিলয় বা ভয়হীনতা। অঘোরী কথার অর্থ হল, যার ঘোর কেটে গেছে। তন্ত্রে বলা হয়েছে, অঘোরান্নঃ পরো মন্ত্র— অর্থাৎ অঘোর মন্ত্রের পর আর কোনও মন্ত্র নেই। অঘোরপন্থী সাধনাই শ্রেষ্ঠ সাধনা।

কিন্তু এই সাধকদের শুধু শ্মশানেই দেখা যায় কেন?

শ্মশান আসলে বৃত্তিনাশের জায়গা। শ্মশানে সাধনার মাধ্যমে শরীর শব হয়ে যায়। অঘোরীদের সাধনার পথ বড়ো ভয়ংকর। জীবন-মৃত্যুর প্রবহমান চক্র পেরনোটাই অঘোরীর সাধনা। তাই চিরবিরাজমান মৃত্যুর নিজস্ব ভূমি— শ্মশানই তাঁদের সাধনার ক্ষেত্র। তন্ত্রসাধনার প্রধান ক্ষেত্রভূমিও তাই শ্মশান। যিনি হৃদয়কে কামনা-বাসনা থেকে মুক্ত করে শ্মশানের মতো করে নিতে পারেন, তিনিই তন্ত্র সাধনার সেই মহাশক্তির রহস্য বুঝতে পারেন।

অঘোরীরা সমগ্র বিশ্বকেই শ্মশানভূমি বলে ভেবে নেন। মৃত্যুকে একটি স্বতন্ত্র রূপের মধ্যে ধরে নিয়ে তাঁরা পুজো করেন। কুণ্ডলিনীকে জাগ্রত করে চক্রে-চক্রে তার সাধনা করেন। অঘোরীরা যেমন শক্তির উপাসক হন, আবার সাধন ভেদে তাঁরা শিবেরও উপাসনা করে থাকেন।

একটা প্রশ্ন আছে প্রফেসর। হয়তো একটু বোকা-বোকা শোনাতে পারে, আগেই বলে রাখি।

নির্দ্বিধায় বল কৌশিক। কোনো জিজ্ঞাসাই ফেলনা নয়।

লোকমুখে শুনেছি, টিভি আর সিনেমাতেও দেখেছি, অঘোরী সাধক মাত্রেই অত্যন্ত বদমেজাজি। এটা কেন হয়?

দেখো, এঁদের বাহ্যিক আবরণটাই এমন যে প্রীতিপূর্ণ সম্ভাষণে অভ্যস্ত সাধারণ মানুষের পক্ষে সহজে এঁদের সঙ্গে মেশা সম্ভব নয়। যেহেতু এঁরা শ্মশানচারী, তাই অন্যের সৎকারে আসা কিছু গুটিকয়েক নেশাচ্ছন্ন মানুষই এঁদের অনাবশ্যক সাথি হয়ে ওঠে নেশার ঘোরে, নিজের ভাগ্য ফেরানো বা মারণ-উচাটন ইত্যাদির অনুরোধ নিয়েই লোকজন বিরক্ত করে এঁদের। মুক্তির সাধনায় রত প্রকৃত অঘোরী, অমাবস্যার নির্জন রাতে শবসাধনায় লিপ্ত অঘোরী এ-সব সাংসারিক বিষ নেবেনই বা কেন? স্বাভাবিক ভাবেই ওঁরা এ-সব প্রশ্নে ক্ষিপ্ত হয়ে ওঠেন। তখনই এঁদের মুখে অশ্রাব্য ভাষার ফুলকি ছোটে। বলা চলে যে এইসব ঝামেলার হাত থেকে নিজেদের বাঁচাতেই সর্বদা এমন একটা বীভৎস আবেশে নিজেদের আবিষ্ট করে রাখেন এঁরা।

আর শবসাধনা? সেটা কি এই পন্থায় অত্যাবশ্যক?

আরে অঘোরীদের মূল সাধনাই তো শবসাধনা! এর উদ্দেশ্য একটাই— ব্যাক্তিত্বের সীমাকে লঙ্ঘন করে যাওয়া।

ঠিক বুঝলাম না।

ব্যক্তিত্ব অর্থাৎ পার্সোনালিটি— যা মানুষের আসল সত্তাকে আড়াল করে রাখে। পার্সোনালিটি শব্দটা এসেছে ল্যাটিন শব্দ পার্সোনা থেকে— যার অর্থ অভিনেতার মুখোশ। বুঝতেই পারছ, আমাদের ব্যক্তিত্বই কিন্তু আমাদের অভিনয় করতে শেখায়। এই ব্যক্তিত্বই হল অহং। ভারতীয় আধ্যাত্মবাদের মূল লক্ষ্যই হল সেই অহংকে অতিক্রম করা। অঘোরীরা এই ব্যক্তিত্ব বা অহং-কেই নষ্ট করেন প্রথমে। তার জন্যই শবসাধনা করতে হয়।

শব হল এমন একটি বস্তু— যার কোনো বৃত্তি নেই। শ্মশান হল বৃত্তিনাশের জায়গা। তাই সেই শ্মশানেই, শবকে প্রতীক করে অঘোরী শবসাধনার নামে নিবৃত্তির সাধনা করেন। শবের উপর বসে ধ্যানযোগে তিনি মনের উপর থেকে নীচের সর্বস্তরের কামনাকে আগাছার মতো টেনে ওপরে তোলেন। তাতেই ঈশ্বরের প্রতি সমর্পণ আসে। এঁরা কোনো কিছুতেই ভয় পান না। সৃষ্টিকর্তার কাছে কায়মনোবাক্যে নিজেকে যে সমর্পণ করে, তার কীসের ভয়? এইভাবে, নানা যোগের মাধ্যমে শরীর শব হয়।

মানে পুরো ব্যাপারটা রূপকার্থে ব্যবহৃত হয়েছে, তাই না প্রফেসর?

একদম ঠিক কৌশিক। শবসাধনার মূল অর্থ হল নিজের শরীর-মনের স্থূলতাকে নাশ করে কুলকুণ্ডলিনীর সাহায্যে শক্তির জাগরণ এবং তার মাধ্যমে চিরন্তন অতীন্দ্রীয়বোধকে স্পর্শ করা।

অঘোরী সাধনার সর্বাপেক্ষা কঠিন স্তর হল খণ্ডমণ্ড যোগ— যেখানে অঘোরী তাঁর হাত-পা ধারালো অস্ত্র দিয়ে কেটে জ্বলন্ত অগ্নিতে ছুড়ে ফেলেন। যদি তিনি সঠিক সাধনায় সিদ্ধ হন, তবে বারো ঘণ্টা পর সেগুলো আবার বেরিয়ে এসে অঘোরীর শরীরে পুনঃস্থাপিত হয়। এটাও কিন্তু একটা মেটাফর! এখানে আসলে সাধককে তাঁর হাত-পা গুটিয়ে কূর্মাসনে বসতে বলা হয়েছে। কচ্ছপের মতো নিজের খোলের মধ্যে হাত পা গুটিয়ে নিয়ে, সব ইন্দ্রিয় ও বৃত্তিকে গুটিয়ে নিয়ে সাধনা করতে হয় এই স্তরে। কাম, ক্রোধ, লজ্জা, ক্ষুধা, নিদ্রা, ভয়— এই ইন্দ্রিয় তথা বৃত্তিকেই টুকরো-টুকরো করে আগুণে পুড়িয়ে ফেলার প্রক্রিয়াকে রূপকার্থে বলা হয়েছে।

কিছু অঘোরী আবার একখণ্ড যোগে সাধনা করেন। এর অর্থ একটি প্রত্যঙ্গ হেঁটে ফেলা। এও একটা প্রতীক— যার আক্ষরিক অর্থ, এক পায়ে দাঁড়িয়ে সাধনা করা।

কেউ-কেউ আবার নবখণ্ড সাধনার কথাও বলেন— অর্থাৎ শরীরের নটা অংশই ছেঁটে ফেলা হয়, এমনকি মুণ্ড পর্যন্ত! আদতে এতে হেঁটমুণ্ড হয়ে সাধনার কথা বলা হয়েছে। প্রাচীনকালে অসুররা নাকি হেঁটমুণ্ড হয়েই অধিকাংশ সাধনা করত, তাই তারা দ্রুত সিদ্ধিলাভ করত।

অনেক কিছুই বুঝলাম প্রফেসর! দীর্ঘশ্বাস ফেললাম।

বুঝতে পারছি, একটু নীরস তত্ত্ব আলোচনা হয়ে যাচ্ছে। তুমিই কিন্তু জানতে চেয়েছিলে! মুচকি হাসলেন প্রফেসর সোম।

না-না। অনেক কিছুই জানতে তো পারলাম। কিন্তু একটা বিষয়ে খটকা থেকে গেল।

বুঝতে পেরেছি। আমার আধ্যাত্মিক শিক্ষা-দীক্ষার সমস্তটা ক্যাথলিক চার্চের হাত ধরে হলেও এগুলো সম্পর্কে আমি বিশদে জানলাম কী করে— তাই তো?

ঠিক তাই।

সাধে কি আর জেনেছি? জানতে বাধ্য হয়েছি ভায়া। সেই গপ্পোটাই তাহলে তোমাকে বলি।

গুছিয়ে বসতে যাচ্ছিলাম লাম গল্পের আশায়। তখনই লোকজনের তোড়জোড় দেখে বুঝলাম, আমাদের গন্তব্য আগতপ্রায়।



।।৬।।

শ্যামা কথা

প্রফেসর ঠিকই বলেছিলেন। যতটা গরম লাগবে ভেবেছিলাম, ততটা কিন্তু লাগছিল না। ট্রেন থেকে নেমেই স্টেশনের মুখে পায়ে-টানা ভ্যানগাড়ি পেয়ে গেছিলাম। ধু-ধু প্রান্তরের বুক চিরে এগিয়ে গেছে রাস্তা। তার দু-পাশে লম্বা গাছেদের সারি। মৃদুমন্দ হাওয়া আর আলোছায়ার। সব মিলিয়ে এই ভ্যান-ভ্রমণটা খারাপ লাগছিল না। প্রফেসর সোম বোধহয় মনের ভাবটা ধরতে পারলেন।

কী বলেছিলাম, কৌশিক? আমার কথা মিলল তো?

তাই তো দেখছি প্রফেসর। কিন্তু আমার গল্পটা যে শুরু হচ্ছে না।

হবে-হবে। মুচকি হাসলেন প্রফেসর, আমি যে সময়ের কথা বলছি তখনও মেদিনীপুর অবিভক্ত ছিল। পূর্ব আর পশ্চিমে ভাগ হয়নি। কাঁসাই নদীর তীরে একটা ছোট্ট গ্রাম ছিল— বাহাদুরপুর। সেই গ্রামে এক ব্রাহ্মণ বাস করতেন। তাঁর নাম অমিয়ভূষণ চক্রবর্তী। ভদ্রলোক ওই গ্রামেরই কৃষ্ণ মন্দিরের পুরোহিত ছিলেন। অত্যন্ত নিষ্ঠাবান মানুষ ছিলেন তিনি। চারবেলা মদনমোহনকে সেবা না দিয়ে অন্নজল গ্রহণ করতেন না। সামর্থ্য অনুযায়ী গরিবদের পাশে থাকতেন। মানে এক কথায় বলতে গেলে, ও-রকম ভালো লোক খুব একটা দেখা যেত না। কিন্তু ঘটনাক্রমে সেই অমিয়ভূষণের জীবন এই এক ভয়ংকর দুর্ঘটনা ঘটে যায়।

কীরকম? আমি প্রশ্ন করলাম।

অমিয়ভূষণের এক মেয়ে ছিল— নিজের নয়, পালিত। নাম শ্যামা। এক দুর্যোগের রাতে শ্যামের মন্দিরের চাতালে মেয়েটাকে পেয়েছিলেন তিনি, তাই ওই নাম। কিন্তু পালিত হলেও শ্যামা কোনো অংশেই নিজের মেয়ের থেকে কম ছিল না অমিয়ভূষণের কাছে। এমনকি শ্যামার ওপর যাতে কোনো বিরূপ প্রভাব না পড়ে, তাই সারাজীবন আর বিয়েই করেননি তিনি। ছোটো থেকেই তাকে নিজের মতো করে গড়ে তুলেছিলেন অমিয়ভূষণ। শ্যামা ছিল তাঁর মতোই সৎ, পরিশ্রমী, আর শ্রদ্ধাবান।

বাপ-বেটি দুটিতে মিলে সুখে-দুখে ভালোই কেটে যাচ্ছিল দিনগুলো। বাহ্যিক আড়ম্বরের অনুপস্থিতি কোনোদিনই অভ্যন্তরীণ আনন্দের পথে অন্তরায় হয়ে দাঁড়ায়নি। কিন্তু একদিন…

গ্রামের জমিদারবাড়িতে এক বিশাল অনুষ্ঠান ছিল—সম্ভবত তাঁর মেয়ের জন্মদিন। এমনিতে এক মুহূর্তও শ্যামাকে চোখের আড়াল করতেন না অমিয়ভূষণ। কিন্তু স্বয়ং জমিদারের অনুরোধে তিনি শ্যামাকে সেখানে পাঠাতে রাজি হন। সেই অনুষ্ঠান থেকে ফিরতে-ফিরতে শ্যামার অনেক রাত হয়ে যায়। তখনই রাস্তায় কিছু একটা দেখে শ্যামা প্রচণ্ড ভয় পেয়ে যায়।

তারপর?

তারপরেই শুরু হয় আসল বিপদ। পরদিন সকাল থেকেই শ্যামার ধুম জ্বর আর ভুল বকা শুরু হয়। মেয়েটির আচরণ এতই অস্বাভাবিক হয়ে ওঠে যে অমিয়ভূষণের বাড়িতে রীতিমতো ভিড় লেগে যায়। ভর হয়েছে কিংবা ভূতে পেয়েছে— এমনটাই ছিল অধিকাংশের অভিমত। গ্রামের অভিজ্ঞ লোকেরা নানা বিধান দেন। মদনমোহনের চরণামৃত, ঘরোয়া টোটকা, কবিরাজের পাঁচন, এমনকি শেষ অবধি ওঝা-গুণিন— কিছুতেই কিছু লাভ হয়নি। শ্যামার পাগলামি উত্তোরোত্তর বাড়তেই থাকে। রীতিমতো হিংস্র হয়ে ওঠে সে। বাধ্য হয়ে মোটা দড়ি দিয়ে বেঁধে রাখতে হয় শ্যামাকে।

নিজের মেয়ের এই অবস্থা সহ্য করা কোনো বাবার পক্ষেই সম্ভব ছিল না। অমিয়ভূষণও আর থাকতে পারেননি। সব রাস্তা বন্ধ হয়ে যেতে দেখে তিনি ফিরে যান তাঁর আরাধ্য দেবতার কাছেই— মদনমোহনের মন্দিরে।



।।৭।।

শ্যামার শমন

কাঁসাই নদীর তীরে গড়ে ওঠা ছোট্ট একটা গ্রাম বাহাদুরপুর। ছবির মতো সাজানো- গোছানো, আম-জাম-বট-হিজলের ছায়ায় ঘেরা, জনা চল্লিশেক হিন্দু ঘর নিয়ে গড়ে উঠেছে

এই গ্রাম। তার মাঝখানে বিরাজ করছেন স্বয়ং মদনমোহন। পোড়া মাটি আর পাথরের নিবিড় বাঁধনে তৈরি হয়েছে এই ছোট্ট মন্দির। শোনা যায়, বহু দিন আগে বাহাদুরপুরের বর্তমান জমিদার দীপেন্দ্রনারায়ণ মজুমদারের পিতামহ উপেন্দ্রনারায়ণ মজুমদার এক স্বপ্নাদেশ পেয়েছিলেন। সেই আদেশ অনুসরণ করে পাওয়া এক বিশেষ শিলা থেকে এই মন্দিরের বিগ্রহের সৃষ্টি— খুব জাগ্রত। অদ্ভুত ব্যাপার হল, এই বিগ্রহের দুটো চোখ দু-রকমের।

মন্দিরে সান্ধ্য পুজো সারছিলেন অমিয়ভূষণ। আজ মদনমোহনের প্রতি তাঁর মনোযোগ কিঞ্চিৎ কম। তার জন্য তিনি ইতিমধ্যে মদনমোহনের কাছে বারবার ক্ষমাপ্রার্থনাও করেছেন। আসলে অন্যদিনের মতো আজ তাঁর পাশে শ্যামা নেই যে। অন্যদিনের মতো সে হাতে-হাতে বাবার দিকে পুজোর উপকরণ এগিয়ে দিচ্ছে না।

সেই ছোটো থেকেই শ্যামাকে বুক দিয়ে আগলে রেখেছেন তিনি। খুব বেশি সময়ের জন্য কখনোই তাকে চোখের আড়াল হতে দেননি। তাঁর এই অতিরিক্ত সতর্কতা নিয়ে গ্রামবাসীরা হাসিঠাট্টা করলেও তিনি সে-সব গায়ে মাখেন না। মেয়েটা তাঁর, তাই তার ভালো-মন্দ তাঁকেই দেখে নিতে হবে। নেহাত স্বয়ং জমিদারবাবু অনুরোধ করলেন বলেই অমিয়ভূষণ না করতে পারেননি। দীপেন্দ্রনারায়ণের মেয়ের জন্মদিন, সেই উপলক্ষ্যে ঘটা করে ভোজ হচ্ছিল। শ্যামা আর জমিদারবাবুর মেয়ে প্রায় পিঠোপিঠি— গলায় গলায় বন্ধুত্ব। তাই শ্যামাকে অনুষ্ঠানের দিন সকাল থেকেই চাই মেয়ের পাশে— এই ছিল দীপেন্দ্রনারায়ণের অনুরোধ। রাত হয়ে গেলেও তিনি, তেমন হলে, নিজে এসে শ্যামাকে ফিরিয়ে দিয়ে যাবেন। অমিয়ভূষণ তাই ভোর-ভোর শ্যামাকে জমিদারবাড়িতে দিয়ে এসেছেন। অনুষ্ঠান বাড়িতে তিনি কিছুই খান না; তাই বেলাবেলি ফিরেও এসেছেন। আসার সময়ও শ্যামার কথা আরও একবার স্মরণ করিয়ে দিয়ে এসেছেন।

দীপেন্দ্রনারায়ণের কর্তব্যপরায়ণতা নিয়ে অমিয়ভূষণের কোনো সংশয় ছিল না। তাঁর শঙ্কা ছিল শুধু মূল গ্রামের সীমানা আর জমিদারবাড়ির মাঝের বিস্তীর্ন শূন্য ভূখণ্ডটি নিয়ে রাত হয়ে গেলে যে ফাঁকা জায়গা দিয়ে যেতে তাঁর নিজেরই গা ছমছম করে!

যাইহোক, মদনমোহন আছেন। উনিই এতদিন দেখেছেন, আগামীতেই নিশ্চয়ই দেখবেন। সাষ্টাঙ্গে প্রণাম সেরে আজকের মতো পুজা শেষ করলেন অমিয়ভূষণ।

মেয়ের জন্মদিন উপলক্ষে বাড়ি ভরতি লোকজন, গান-বাজনার আয়োজন। নিরামিষ- আমিষ নানা পদের গন্ধে চারদিক ম-ম করছিল। জমিদারের একমাত্র মেয়ে বলে কথা! তাই উৎসবে কোনো খামতি রাখেননি দীপেন্দ্রনারায়ণ।

এমন আলোর উৎসব ছেড়ে আপাতত তিনি চলছেন— তাও একেবারে একা! কাউকে কিছু না জানিয়েই তাঁকে আসতে হয়েছে। গ্রামের সীমানা ছাড়িয়ে পোড়োদিঘির শ্মশান। সন্ধ্যা হলে সেখানে একা আসতে হবে এই ছিল শর্ত। অন্য সময় কেউ এমন উদ্ভট শর্ত চাপালে দীপেন্দ্রনারায়ণ লেঠেল দিয়ে সেই রসিক ব্যক্তিটির উপযুক্ত আদরযত্ন করতেন। কিন্তু আজ তিনি নিরুপায়। এই শর্ত মানা আর না-মানার উপর তাঁর আদরের মেয়ের ভবিষ্যৎ নির্ভর করছে।

দূর থেকে ভেসে আসছিল মদনমোহনের মন্দির থেকে কাঁসর ঘণ্টার আওয়াজ। অমিয় ঠাকুর নিশ্চয়ই সন্ধ্যারতি করছেন। অন্ধকারে চোখ সইয়ে নিয়ে হাঁটার গতি বাড়ান দীপেন্দ্রনারায়ণ, অনেকটা পথ যেতে হবে।



।। ৮।।

পোড়াদিঘির পোড়া ছায়া

পা চালা খুকি। এখনও অনেকটা রাস্তা।

উফ ধীরেন কাকা, তুমি একটু রোসো তো! সেই সকাল থেকে কত কী খেয়েছি জানো? এত জলদি জলদি হাঁটা যায় নাকি?

ওরে পাগলি, জলদি পা না চালালে চলবে? রাত কত হয়েছে জানিস? রাত আরো ঘনালে, ওদিকে তোর বাবা আর এদিকে জমিদারবাবু দুজন মিলে আমার পিণ্ডি চটকে দেবে।

তুমি খুব ভিতু! যাও দেখি, বাড়ি ফিরে যাও। লণ্ঠন তো আমার আছেই। আমি ঠিক নিজের বাড়ি পৌঁছে যাব।

উফ্, কথার ফুলঝুরি হয়েছে একটা। মুখের মতো পাটাও যদি চালাতে পারতি, আমার চিন্তা থাকত না। নে বাপু, আর কথা না বাড়িয়ে পা চালা দিকি।

জমিদারবাড়ির অনুষ্ঠান শেষ হতে অনেক রাত হয়েছিল। দীপেন্দ্রনারায়ণ এবং তাঁর মেয়ে দুজনেরই ইচ্ছে ছিল যে শ্যামা আজ রাতে সেখানেই থেকে যাক। কিন্তু জ্ঞান হওয়া অবধি শ্যামা অমিয়ভূষণকে ছেড়ে এক রাতও বাইরে কাটায়নি। বাধ্য হয়ে দীপেন্দ্রনারায়ণ বিশ্বস্ত ধীরেনকে দায়িত্ব দিয়েছিলেন শ্যামাকে বাড়িতে পৌঁছে দিয়ে আসার। শ্যামা অবশ্য বলেছিল, সে একাই চলে আসতে পারবে; এ রাস্তা তো তার হাতের তালুর মতোই চেনা। তবু দীপেন্দ্রনারায়ণ ধীরেনকে শ্যামার সঙ্গে পাঠিয়ে দিয়েছিলেন।

কিন্তু তার কথা শুনলেই ভালো করতেন দীপেন্দ্রনারায়ণ।

যাঁর ভরসায় শ্যামকে পাঠানো হয়েছে, সেই ধীরেন কাকা নিজেই যে একটা ভীতুর ডিম— এটা শ্যামা হাড়ে হাড়ে টের পাচ্ছিল।

অন্যদিন আকাশ তারায় ভরা থাকে, সেদিন তা ছিল না। ঘন কালো মেঘে আকাশের মুখ ভার হয়ে ছিল। ঠান্ডা হাওয়াও মনে হচ্ছিল, বৃষ্টি এল বলে। মাঝে-মাঝে রাতচরা পাখিদের কর্কশ ডাক শুনে ধীরেন কাকার চমকে ওঠা, ঝিঁঝিঁদের বিরামহীন গান— সব মিলিয়ে বেশ লাগছিল শ্যামার। আসলে রাতের এই রূপ সে আগে দেখার সুযোগই পায়নি অমিয়ভূষণের শাসনে। তার নিজের খুব একটা ভয়ও করছিল না। ছোটো থেকেই সে সাহসী। শুধু এই গ্রামে ঢোকার আগে পোড়াদিঘির শ্মশান এলেই কেমন যেন গা শিরশির করে ওঠে। বাবা অবশ্য শিখিয়ে দিয়েছেন, মন দুর্বল হলেই কালাচাঁদের নাম তিনিই সব বিপদ বুকে টেনে নেবেন!

এমন সময়ে এই অলুক্ষণে জায়গা দিয়ে যেতে হচ্ছে। রাম রাম রাম! কাতরে উঠলেন ধীরেন ।

ধীরেন কাকার অবস্থা দেখে হাসি পেয়ে গেল শ্যামার। সে বলল, ও কাকা! তুমি ফিরে যাও। এখন তো তাও আমি আছি; ফেরার সময় এই রাস্তা দিয়ে তোমাকে একা- একা ফিরতে হবে— মনে আছে তো?

রাম রাম রাম রাম! শ্যামার কথা শুনে ধীরেনের রামনাম আরো বৃদ্ধি পায়।

আরে মহা মুশকিল! বললাম তো, এই মোড় পেরোলেই তো গ্রাম। এটুকু আমি নিজে চলে যেতে পারব। তুমি এবার যাও।

না-না! কিছু একটা হয়ে গেলে জমিদারবাবু আমার শূলে দেবেন।

আমি কাউকে কিছু বলব না। দু-পা গেলেই তো গ্রামের রাস্তায় উঠে যাব। তুমি নিশ্চিন্তে ফিরে যাও কাকা। সারাদিন অনেক খাটাখাটনি করেছে। জলদি ফিরে গিয়ে এট্টু বিশ্রাম নাও দেখি।

শ্যামার মমতায় ভরা মুখটা দেখে আশ্বস্ত হয় ধীরেন। কতটুকুই বা বয়স? জন্ম থেকে মায়ের আঁচলও পায়নি। অথচ অমিয় ঠাকুর কী সুন্দর করে মেয়েটাকে নিজের মতো বানিয়েছেন। এই বয়স থেকেই গরিব-দুঃখীদের নিয়ে কেমন ভাবনা। কৃতজ্ঞতায় চোখ ছলছল করে ওঠে ধীরেনের

ধীরেন কাকাকে চলে তো যেতে বলল বটে, কিন্তু শ্যামারনিজেরই যেন এবার ভয় করতে শুরু করল। অথচ এই সামনের বাঁকটা পেরিয়ে গেলেই তাদের গ্রামের রাস্তা। আরো জোরে পা চালাতে শুরু করল শ্যামা।

হঠাৎ পোড়াদিঘির স্থির জলে তীব্র একটা আলোড়ন শুরু হল। জল থেকে কী যেন একটা জীব তীব্র বেগে পারের দিকে ধেয়ে এল। আর নিজেকে ধরে রাখতে পারল না শ্যামা। সে কালাচাঁদের নাম নিয়ে প্রাণপণে দৌড়োতে শুরু করল সামনের দিকে ।

বেশ কিছুদূর আসার পর শ্যামা থমকে দাঁড়াতে বাধ্য হল। গ্রামে ঢোকার রাস্তার মুখেই কে যেন দাঁড়িয়ে আছে। নিশ্চয় অমিয়ভূষণ— মেয়ের দেরি দেখে এগিয়ে এসেছে। হাঁফ ছেড়ে বাঁচল শ্যামা। বাবাহ্! কী ভয়টাই না সে পেয়েছিল আজ।

বাবা, তুমি এসেছ? আজ সত্যিই ভয় পেয়ে গেছিলাম গো!

হাতের লণ্ঠন উঁচু করে ধরতেই শ্যামার ভুল ভেঙে গেল। স্তব্ধবাক, স্থির হয়ে সে তাকিয়ে রইল। বাবা নয়! তার সামনে দাঁড়িয়ে ছিল এক মূর্তিমান বিভীষিকা।



।। ৯।।

জমিদারের খাসমহল

দীপেন্দ্রনারায়ণের সুসজ্জিত বৈঠকখানায় সেদিন অনেকেই ছিলেন— গ্রামের পাঁচ মোড়ল, অমিয়ভূষণ, তিনি নিজে। কিন্তু সেদিন পরিবেশ থমথমে হয়ে ছিল। সবার মুখেই ঘন হয়ে ছিল চিন্তার কালো মেঘ।

তাহলে কী ভাবলেন, ঠাকুরমশাই?

আমি জানি না, হুজুর! আশেপাশের সব গ্রামের ওঝা, গুণিন, কবিরাজ, বৈদ্য- সবাই ব্যর্থ হয়েছে। এমতাবস্থায় কী করা উচিত আপনারাই বলুন। আমার আর মাথা কাজ করছে না!

দেখুন, শ্যামা শুধু আপনার একার মেয়ে নয়; ও আমাদের গ্রামের মেয়ে। চোখের সামনে মেয়েটাকে তো অকালে ঝরে যেতে দিতে পারি না। সত্যি বলতে কি, শ্যামার আজকের এই পরিস্থিতির জন্য আমিও অনেকাংশে দায়ী। তবে আমি নিজেকে যতই দুষি, বা ধীরেনকে তার দায়িত্বজ্ঞানহীনতার জন্য যতই শাস্তি দিই, তাতে শ্যামা তো আগের অবস্থায় ফিরে আসবে না। বাকিরা কী বলবেন, তা আমি জানি না। তবে আমার মতে শ্যামাকে নিয়ে আপনি এই মুহূর্তে শহরের দিকে যাত্রা করুন। সেখানে অনেক বিলেত-ফেরত ভালো মাথার ডাক্তার রয়েছে। যত টাকা লাগুক, আমি দেব।

মামাথার ডাক্তার! জমিদারবাবু, আপনিও কি মনে করছেন যে আমার শ্যামা পাগল হয়ে গেছে?

আপনি তো জানেনই ঠাকুরমশাই, অলৌকিকের ওপর আমার বিশ্বাস নেই। আমি শ্যামাকে একবারের জন্যও পাগল বলছি না। কিন্ত শ্যামার সুস্থ হয়ে ওঠার জন্য সঠিক চিকিৎসার প্রয়োজন— এটাই আমার বক্তব্য।

কিন্তু শহরে শ্যামাকে নিয়ে গেলে ওরা যদি ওকে আটকে রেখে দেয়, আমি কী নিয়ে, কাকে নিয়ে বাঁচব? আপনি তো জানেন, ওই একরত্তি মেয়ে ছাড়া আমার আর কেউই নেই।

বেশ। তাহলে শুধুমাত্র একটা আশঙ্কার কথা ভেবে মেয়েটাকে তিলে-তিলে মৃত্যুর দিকে ঠেলে দিন আপনি।

দীপেন্দ্রনারায়ণের কথায় এবারে ডুকরে কেঁদে ওঠেন অমিয়ভূষণ।

ঠাকুর, এখানে কান্নাকাটি করে কোনো লাভ আছে কি? বলে ওঠেন নিধু মোক্তার, বরং হুজুর যদি অভয় দেন, আমি একটা কথা বলি।

বেশ তো, বলুন। এখানে তো মতামত দেওয়ার জন্যই সবাইকে ডাকা হয়েছে।

অপরাধ নেবেন না, হুজুর। আমি জানি, অলৌকিক বিষয়ের ওপরে আপনার কোনো বিশ্বাস নেই। কিন্তু আপনি তো জানেন, আমি সেই শৈশবকাল থেকেই সাধুসঙ্গ করে বেড়াই। বাউলের আখড়ায় গিয়ে পড়ে থেকেছি অনেকদিন। সেভাবেই শুনেছি, এই কদিন আগে অম্বিকাপুরের পরিত্যক্ত শ্মশানে এক ভয়ংকর অঘোরী সাধক এসে থাকছেন। যে যা দুরারোগ্য ব্যাধি নিয়ে যাচ্ছে, নিমেষে সারিয়ে দিচ্ছেন।

সে তো ভালো কথা। সাধকটিকে ভয়ংকর বলছেন কেন?

সে বড়োই সাংঘাতিক লোক। কারও মনে পাপ থাকলেই সেটা ধরে ফেলে সে। তারপর তার রোগ তো সারাবে নাই; উলটে এমন করে দেবে যে তার হয়তো আর ফেরাই হবে না।

আপনি এগুলো নিজের চোখে দেখেছেন?

হুজুর, সব তো দেখা নয়। কিছু দেখেছি, কিছু শুনেছি।

বেশ তো। সব কিছু যখন পরখ করা হয়ে গেছে, ভৈরব বাবাই বা বাদ যাবেন কেন? কী বলেন ঠাকুরমশাই?

নীরবে মাথা নেড়ে সম্মতি দিলেন অমিয়ভূষণ। নিধু মোক্তারই বললেন, কিন্তু একটা সমস্যা আছে, হুজুর।

আবার কী সমস্যা হল?

অম্বিকাপুরের শ্মশানে যাওয়ার পথে মরণহাটির জঙ্গল পড়ে। আর মরণহাটির জঙ্গল পার হওয়া যে দিনের আলোতেও কতটা বিপজ্জনক— তা আপনি জানেন হুজুর। অমিয়ঠাকুর শ্যামাকে নিয়ে একা ওই পথে যাবেন?

অমিয়ভূষণ একা যাবেন কেন? মরণহাটির দায়িত্ব না হয় আমিই নিলাম। আপনি প্রস্তুত হোন, ঠাকুরমশাই। বাছাই করা দশজন লেঠেল যাবে আপনার সঙ্গে। দেখি কোন বিপদ সামনে আসে!



।। ১০।।

একচোখার আবির্ভাব

এত করে যে তোমাকে ডাকছি, তুমি কি কিছুই শুনতে পাও না, প্রভু? নাকি তুমি শুনতেই চাও না! যুগে যুগে ভক্তের চোখের জল মুছিয়ে এসেছে যে ভগবান, আজ সে এত পাষাণ হল কেন? কালাচাঁদের নিশ্চল মূর্তির চোখে চোখ রেখে প্রশ্ন করলেন অমিয়ভূষণ!

পাথরের মূর্তির হৃদয়ও বুঝি পাথরেরই হয়, না হলে অমিয়ভূষণের কান্নায় তিনি ঠিকই সাড়া দিতেন। মেঝেতে পড়ে থাকা ফুল আর বেলপাতা সরাতে লাগলেন অমিয়ভূষণ। পুজোর নৈবেদ্যের থালা পরিষ্কার করে, প্রদীপে আরো কিছুটা তেল ঢেলে শিখাটা বাড়িয়ে দিলেন তিনি।

তোমার পূজো না করে, তোমাকে না খাইয়ে আমি আজ পর্যন্ত অন্নজল স্পর্শ করিনি প্রভু। এই নিয়মের বদল ঘটবে কাল। চললাম আমি ভৈরব বাবার কাছে। আমার দৃঢ় বিশ্বাস, উনি আমাকে ফেরাবেন না। তুমি তো আর সাড়া দিলে না ঠাকুর! সাষ্টাঙ্গে শেষ একবার প্রণাম সেরে, মন্দির বন্ধ করার প্রস্তুতি নিতে লাগলেন অমিয়ভূষণ।

হঠাৎ বাইরে একটা শব্দ হল, তারপর শব্দটা হয়েই চলল— মন্দিরের ঘণ্টা কেউ যেন একনাগাড়ে বাজিয়ে চলেছে! এত রাতে আবার মন্দিরে কে এল? দরজা খুলে বেরিয়ে এলেন অমিয়ভূষণ। প্রদীপের কম্পিত আলোয় দেখলেন, একটা বাচ্চা ছেলে সামনে দাঁড়িয়ে আছে। তার পরনের পোশাক দেখে মনে হচ্ছিল, এ কোনো দুঃস্থ রাখাল। ছেলেটার মুখের দিকে তাকিয়ে চমকে উঠলেন তিনি।

হা ঈশ্বর! এই শিশুর সঙ্গে এমন বর্বর আচরণ কে করল?

ছেলেটার একটা চোখ নেই— সে জায়গায় স্থান পেয়েছে গাঢ় অন্ধকার।

কে রে তুই? কাদের ঘরে থাকিস? এত রাতে মন্দিরে কী করছিস? তোকে তো আগে দেখিনি বাপু এই গ্রামে। একনাগাড়ে কথাগুলো বললেন অমিয়ভূষণ।

খুব খিদে পেয়েছে ঠাকুর। দু-দিন ধরে কিছু খাইনি। আমাকে একটু প্রসাদ দেবে? অন্যদিন হলে কোনো সমস্যা ছিল না। কিন্তু আজকের পরিস্থিতি আলাদা। রাত্রির শেষ প্রহরেই বেরিয়ে পড়তে হবে, নইলে ভৈরব বাবার থানে পৌঁছোতে অনেক বেলা হয়ে যাবে। তাই বাড়ি যাওয়ার তাড়া ছিল অমিয়ভূষণের। এই সময়েই ছোঁড়াকে আসতে হল? আর আসার সময় পেলি না বাপু? দাঁড়া এখানে চুপটি করে। আমি নিয়ে আসছি। প্রসাদ আনতে মন্দিরের ভেতরে গেলেন তিনি।

ভেতর থেকে একটা পেয়ারা আর একটা আপেল এনে ছেলেটার হাতে ধরিয়ে দিলেন তিনি। পেয়ারাটা কোঁচড়ে পুরে আপেলটা খেতে শুরু করল ছেলেটা। ছেলেটার অদ্ভুত খাওয়া দেখার আর বিশেষ সময় ছিল না অমিয়ভূষণের। তিনি ভেতরের ঘরের দরজা বন্ধ করতে শুরু করলেন।

ও ঠাকুর, ভৈরব বাবার কাছে গিয়ে কিসু লাভ হবে না কিন্তু! বরং ঊষাকালে রায়দিঘির জলে শ্যামাকে ভালো করে স্নান করিয়ো। তারপর এই আপেলটা খাইয়ো। ও ঠিক সেরে উঠবে।

তবে রে ভেঁপো ছোড়া! রাত-বিরেতে আমার সঙ্গে ফাজলামো করতে আসা? রেগে মন্দির থেকে বেরিয়ে এলেন অমিয়ভূষণ। কিন্তু বাইরে কেউ ছিল না। শুনসান মন্দিরের উঠানে পড়ে ছিল শুধু সেই একচোখা ছেলের খাওয়া এঁটো আপেলের অবশিষ্ট অংশটা।



।। ১১।।

অম্বিকাপুরের পথে

কুয়াশার ঘন আস্তরণ ভেদ করে মরণহাটির জংলী পথে কিছু মানুষকে হাঁটছিল। সেই ভিড়ে ছিল একটা পালকি, পালকিবাহক চারজন, ছ-জন তাগড়াই চেহারার লেঠেল, আর একজন শীর্ণকায় মাঝবয়সি পুরুষ।

দিনের আলো ফুরোনোর আগেই গন্তব্যে পৌঁছোনোর উদ্দেশ্যে খুব ভোর-ভোর বেরিয়েছেন অমিয়ভূষণ। শ্যামা আছে পালকিতে। কিছু লেঠেল দিয়েছেন দীপেন্দ্রনারায়ণ। গতরাতে অসম্ভবরকম উগ্র আচরণ করেছিল। বাধ্য হয়ে অমিয়ভূষণ বৈদ্যের থেকে বিশেষ এক শিকড়-বাটা নিয়ে এসে শ্যামাকে জোর করে খাইয়েছিলেন। গত রাত থেকেই সে ঝিমিয়ে রয়েছে।

আর কতটা পথ রবি সর্দার?

সঠিক সময় তো বলতে পারব না ঠাকুর। এই পিশাচসিদ্ধ জায়গায় আমরাও প্রথমবার যাচ্ছি। তবে আপনি চিন্তা করবেন না। আমরা একদম সঠিক লোকের কাছ থেকে পথনির্দেশ নিয়ে এসেছি। বেলা থাকতে থাকতেই আমরা অম্বিকাপুরের শ্মশানে পৌঁছে যাব।

তোমরাই এখন ভরসা সর্দার। না হলে এই গভীর জঙ্গলে আমাদের বাপ বেটির যে কী হত!

ভরসা রাখুন ঠাকুর। আমরা যখন আছি, আপনার কোনো চিন্তা নেই। যেকোনো বিপদে আমরা প্রাণ দিয়ে রক্ষা করব আপনাদের। শুধু কালাচাঁদের কাছে প্রার্থনা করুন, সামনে এমন কিছু যেন এসে না-পড়ে যার মোকাবিলা করা আমাদের সাধ্যের বাইরে।

এতদিন লোকের মুখে শুনেছিলেন, আজ স্বচক্ষে মরণহাটির জঙ্গলকে দেখছিলেন অমিয়ভূষণ। কেউ বিশ্বাসই করবে না যে এই দিনের বেলাতেও তাদের মশাল হাতে এগিয়ে চলতে হচ্ছে। একটা জমাট বাঁধা অন্ধকার যেন সবসময় ঘিরে রয়েছে জঙ্গলকে; বাহর্বিশ্বের থেকে তার অস্তিত্ব যেন আলাদা!

রবি সর্দারের কথায় অমিয়ভূষণের কপালে চিন্তার ভাঁজ আরো গভীর হল। এখানে কোন বিপদ কী রূপ ধরে যে কোথা দিয়ে সামনে এসে হাজির হবে তা অনুমান করা মুশকিল। তেমন কিছু হলে তার সামনে লেঠেলদের লাঠি যে কতটা কাজ করবে— তাই নিয়েও সন্দেহ আছে তাঁর। মনে মনে কালাচাঁদকে স্মরণ করেন তিনি।

হঠাৎ দূরে একটা আওয়াজ হয়। ডালপালা আর শুকনো পাতার মধ্য দিয়ে কী যেন একটা দ্রুতবেগে তাদের দিকে এগিয়ে আসছে। অমিয়ভূষণ সভয়ে রবি সর্দারের দিকে তাকালেন। অভিজ্ঞ লেঠেলরা বিপদের গন্ধ পেয়ে ইতিমধ্যে লাঠি বাগিয়ে প্রস্তুত হয়েছে; তাদের সবার দৃষ্টি সেই শব্দের উৎসের দিকে। তবু তাদের দৃষ্টিতে দোদুল্যমান ভয় দেখতে পেলেন অমিয়ভূষণ।

আমার কথায় বিশ্বাস হল না, ঠাকুর? তুমি সেই চললে ভৈরব বাবার কাছে!

এ কী অদ্ভুত ব্যাপার! অবাক হয়ে তাকিয়ে রইলেন অমিয়ভূষণ এ তো সেই একচোখা ছেলেটা। এই গভীর জঙ্গলে এমন একটা বাচ্চা ছেলে কী করে এল? লেঠেলরাও স্তব্ধ হয়ে গেছিল এই খুনে জায়গার মধ্যে এই ছোট্ট ছেলেটিকে দেখে।

তুইতুই এখানে কী করছিস?

আমি তো রাখাল। জঙ্গলে গরু চরাচ্ছি।

ফাজলামো করছিস আমার সঙ্গে? যে জঙ্গলের ধারেকাছে বড়ো মানুষরাও আসতে ভয় পায়, তুই সেখানে গরু চরাচ্ছিস!

ভয় পাও তো তোমরা এখানে কী করে এলে? এখনও সময় আছে ঠাকুর। ফিরে যাও। আমার কথা শোনো।

হঠাৎ একটা চাপা জান্তব শব্দ আসে পালকির মধ্য থেকে। অমিয়ভূষণ বোঝেন, শ্যামার ঘুম ভেঙে গেছে।

আমি জানি না তুই কে। কিন্তু তুই কাল রাতে আসার পর থেকেই শ্যামার পাগলামি আরও বেড়ে গেছে। এখনও তুই আসামাত্র শ্যামা জেগে উঠেছে। চলে যা! চলে যা এক্ষুনি। না হলে এই লেঠেলদের দিয়ে তোর মাথা ফাটিয়ে দেব। চিৎকার করে ওঠেন অমিয়ভূষণ।

বেশ। আমি চলে যাচ্ছি ঠাকুর। আর আসব না। তবে যাওয়ার আগে একটা জিনিস রেখে যাচ্ছি তোমার জন্য। শত বিপদে পড়লেও এটাকে কখনও হাতছাড়া কোরো না। অন্ধকারে মিলিয়ে যায় সেই ছেলেটা। অমিয়ভূষণ খেয়াল করেন, ছেলেটা যেখানে দাঁড়িয়ে ছিল সেখানে একটা অদ্ভুত সুন্দর ময়ূরের পালক পড়ে আছে।



।। ১২।।

মহাশ্মশানের শমন

ঝুরো ছাই উড়ছিল। পোড়া মাংসের গন্ধে দম বন্ধ হয়ে আসে এখানে। কালো ধোঁয়ার বিষবাষ্পে আকাশ-বাতাস ভরপুর। নিস্তব্ধ শ্মশানে শুধু কয়েকটা চিতা জ্বলার পটপট শব্দ উঠছিল। অতি সন্তর্পণে পা ফেলে এগিয়ে চলেছেন অমিয়ভূষণ।

পায়ের তলায় হাড় ফুটছিল। কাঁধের ওপর অসাড় শ্যামার শরীরটা ক্রমশ যেন ভারী হয়ে উঠছিল।

রবি সর্দার আর তার দলবল আগেই নাক-কান কেটে জানিয়ে দিয়েছিল, জমিদারবাবু যতই বলে দিন, শ্মশানের মধ্যে তারা প্রবেশ করতে অপারগ। এখানেই তারা অমিয়ভূষণের জন্য অপেক্ষা করবে। বাকি রাস্তাটা অমিয়ভূষণকে একাই যেতে হবে।

একাই চলেছেন অমিয়ভূষণ। জীবনের এই মোড়ে এসে তাঁর কোনো কিছুকেই আর নতুন করে ভয় লাগছে না। স্বয়ং কালাচাঁদ যখন মুখ ফিরিয়ে নিয়েছেন, তখন একা চলাই তো ভবিতব্য।

অম্বিকাপুরের শ্মশান যে প্রকৃতপক্ষে কতটা বড়ো, ধোঁয়ার কুণ্ডলীর মাঝে ভৈরব বাবার আরাসই বা কোথায়— এ-সব কিছুই জানেন না অমিয়ভূষণ। তিনি শুধু জানেন, শ্যামাকে নিয়ে তাঁকে এগিয়ে যেতে হবে অন্ধকার থেকে আলোর উদ্দেশে।

ওকে মাটির ওপরে শুইয়ে দে।

চমকে উঠলেন অমিয়ভূষণ। তাঁর কানের কাছে যেন একটা বাজ পড়েছিল। চকিতে পেছনে ফিরে তিনি দেখতে পেলেন, জটাজুটধারী, ছাইভস্মে ঢাকা এক অঘোরী তাঁর সামনে দাঁড়িয়ে আছে। তার টকটকে লাল জবার মতো চোখদুটো এক দৃষ্টিতে শ্যামাকে দেখে চলেছে— যেন কত বছরের অন্তহীন অপেক্ষা সবে মাত্র শেষ হতে চলেছে।

কথাটা কানে গেল না? ওকে মাটিতে নামিয়ে রাখ! আবার বজ্রকন্ঠে নির্দেশ এল। ইতস্তত করলেন অমিয়ভূষণ। এতদূর প্রাণ হাতে করে এসেছেন। যে জন্য যার কাছে এসেছেন— সেই স্বয়ং সামনে এসে দাঁড়িয়েছে। তা হলে মনের মধ্যে এত কু-ডাক আসছে কেন? নিজেকেই প্রশ্ন করলেন অমিয়ভূষণ। তারপর থেমেথেমে বললেন, বাবা, আমার মেয়ে শ্যামা…

জানি। তোর কী মনে হয়? আমার ইচ্ছে ছাড়া এই শ্মশানে তুই দম নিতে পারতি? ওকে আমি সারিয়ে দেব। তুই মাটিতে শুইয়ে দে।

দোষ নেবেন না বাবা। আমার এই একটিই অবলম্বন। ওর কিছু হয়ে গেলে…

তোর মেয়েকে মরতে হবে।

বাবা! আতঙ্কে চিৎকার করে ওঠেন অমিয়ভূষণ। হ্যাঁ, ঠিক শুনছিস। তোর মেয়েকে মরতে হবে অমিয়।

সবাই যে বলেছিল, আপনি সবার শেষ সম্বল। শ্যামাকেও আপনি সারিয়ে তুলবেন। কাঁদতে শুরু করলেন অমিয়ভূষণ।

কাঁদিস কেন পাগল, সেরে ওঠার জন্যই তো তোর শ্যামাকে মরতে হবে!

ভৈরব বাবার মুখে অদ্ভুত একটা হাসির ঝিলিক দেখতে পান অমিয়ভূষণ। শ্যামাকে মাটিতে নামিয়ে রাখেন অমিয়ভূষণ।

তোর মেয়ের মতো মানুষ হাতে গোনা দু-একজনই জন্মায় সৃষ্টির খেয়ালে। প্রকৃতির নিয়মে এই আধারের টান এতটাই প্রবল হয় যে ডাকিনী, যোগিনী, যক্ষিণীরা প্রতিনিয়ত আকৃষ্ট হতে থাকে তার প্রতি। সেটাই হয়েছে এক্ষেত্রে। এক প্রবল শক্তিধর যক্ষিণী বাসা বেঁধেছে তোর মেয়ের শরীরে। শ্যামার শরীরের দিকে জ্বলজ্বলে দৃষ্টিতে তাকিয়ে বললেন ভৈরব বাবা।

তা হলে উপায়, বাবা? দু-হাত জোড় করে প্রশ্ন করলেন অমিয়ভূষণ।

ওই যে বললাম। তোর মেয়েকে মরতে হবে, তবেই যক্ষিণীর নিষ্ক্রমণ ঘটবে। তার পরে তোর মেয়ের আত্মাকে আমি পুনঃপ্রতিষ্ঠা করব তার শরীরে।

আর কোনো উপায় নেই প্ৰভু?

নাহ্! তোকেই এই কাজটা করতে হবে!

কী বলছেন বাবা? ডুকরে কেঁদে উঠলেন অমিয়ভূষণ।

হ্যাঁ।। তোকেই এই অবস্থার থেকে মুক্তি দিতে হবে। ব্রহ্মহত্যার পাপ তো আমি নেব না অমিয়। এই শ্মশানের শ্যামাকে পেছনে যে মরা নদীটা এসে মিশেছে, তার জলেই শ্যামাকে ডুবিয়ে মারতে হবে তোকে।

ভৈরব বাবার কথাগুলো যেন তিরের মতো এসে বিঁধছিল অমিয়ভূষণের কানে। তিনি আর সহ্য করতে পারছিলেন না। এত আশা-ভরসা নিয়ে এখানে ছুটে এসে এই বিধান শুনতে হল!

অসম্ভব! অনেকদিন ধরে অনেকের কথা শুনেছেন তিনি। এবার নিজের মনের কথা শুনবেন; নিজেই সিদ্ধান্ত নেবেন।

না বাবা আমার পক্ষে এ কাজ সম্ভব নয়। তিনি নিজেকে সামলে নিয়ে দৃঢ় গলায় বলে উঠলেন অমিয়ভূষণ।

বেশ তো। তুই না পারলে অন্য কেউ পারবে। অট্টহাসিতে ফেটে পড়লেন ভৈরব বাবা। চিতার আবছা আলোয় তার প্রকাণ্ড শরীরটা আরো বিশ্রী দেখাল।

আপনি আমার ওপর জোর খাটাতে পারেন না। আমি আমার মেয়েকে নিয়ে ফিরে যাব বাহাদুরপুরে। দরকার নেই তার সেরে ওঠার। সে এভাবেই পাগলি হয়ে থাকুক। তবু বাঁচুক সে!

তোর কী মনে হয় অমিয়? আমার ইচ্ছের বিরুদ্ধে তুই এখান থেকে শামাকে নিয়ে ফিরে যেতে পারবি? হিসহিসিয়ে ওঠেন ভৈরব বাবা।



।। ১৩।।

চেনা মুখ অচেনা আচরণ

তারপর? আমি প্রশ্ন করলাম!

প্রফেসর সোম অনেকক্ষণ ধরে চুপ করে কী যেন একটা ভাবছিলেন। একটা দীর্ঘশ্বাস নিয়ে আবার তিনি বলতে শুরু করলেন।

অন্ধকারের প্রকোপ ক্রমেই বেড়ে উঠল। সেই ছেলেটার দেওয়া ময়ূরের পালক হাতে ধরে ভৈরব বাবার কাছ থেকে পালিয়ে আসতে পেরেছিলেন অমিয়ভূষণ। শ্মশান থেকে বেরিয়ে এসে দেখেন সেখানে লেঠেলরা নেই— তারা আগেই পালিয়ে গেছে। কিন্তু দমে যাওয়ার লোক অমিয়ভূষণ নন। ততক্ষণে রাত নেমেছে। শ্যামাকে কাঁধে নিয়ে, একহাতে লণ্ঠন আর অন্যহাতে ময়ূরের পালক ধরে মরণহাটির জঙ্গল পেরিয়ে গেছিলেন তিনি মদনমোহনের নাম জপতে জপতে। কিন্তু…

কিন্তু?

কিন্তু গ্রামে ফিরে এসে অমিয়ভূষণ দেখতে পেয়েছিলেন, কারা যেন তাঁর বসতবাটি জ্বালিয়ে দিয়েছে। শুধু তাঁরই না, আশপাশের বহু বাড়ি ধূলিসাৎ হয়ে গেছে। শেষ আশ্রয় হিসাবে তিনি ছুটে গেছিলেন মদনমোহনের মন্দিরে। সেই ছেলেটার দেওয়া আধ-খাওয়া আপেলটা তিনি ফেলেননি। সেটা তখনও মন্দিরে ছিল। শ্যামাকে কাঁধ থেকে মন্দিরের চাতালে শুইয়ে অমিয়ভূষণ আপেলটা কেটে শ্যামাকে জোর করে খাইয়ে দিয়েছিলেন। কী আশ্চর্য ঘটনা! মুহূর্তের মধ্যে শ্যামার ঘোর কেটে গেছিল। বহুদিন বাদে সে বাবা বলে ডেকে জড়িয়ে ধরেছিল অমিয়ভূষণকে।

যাক, তাহলে মধুরেণ সমাপয়েৎ! আমি বললাম।

সেটা হলে তো ভালোই হত, কৌশিক। কিন্তু বাস্তব তো এমন ছক মেনে চলে না। শ্যামাকে বুকে জাপটে ধরে কাঁদছিলেন অমিয়ভূষণ। হঠাৎ তিনি শুনতে পান, কারা যেন এগিয়ে আসছে মন্দিরের দিকে। তিনি প্রথমে সেই নিয়ে ভাবেননি। যত বড়ো শক্তিই আসুক, মদনমোহনের চৌকাঠ পার করে কার এমন সাধ্য আছে? কিন্তু কিছুক্ষণের মধ্যেই ভুলটা ভেঙে গেল তাঁর। প্রচণ্ড কোলাহল দেখে বেরিয়ে এসে অমিয়ভূষণ দেখলেন, গ্রামের

অধিকাংশ নারী ও পুরুষ হাজির হয়েছে মন্দিরের সামনে। তাদের হাতে রয়েছে আগুন আর লাঠিসোটা।

কেন?

গ্রামের লোকের বক্তব্য, অমিয়ভূষণের অপয়া মেয়ের জন্যই নাকি এমন সব অশুভ কাণ্ড ঘটছে বাহাদুরপুরে। তাই তাঁকে আর তাঁর মেয়েকে সেই মুহূর্তেই গ্রাম ছাড়তে হবে।

বাহ্, বাহাদুরপুরে ভালোই বাহাদুরেরা বাস করে তো!

অমিয়ভূষণ অনেক কাকুতি-মিনতি করেছিলেন। তিনি করজোড়ে গ্রামবাসীদের বলেছিলেন, শ্যামার শরীরের ওপর দিয়ে অনেক ধকল গেছে। আজ রাতটা অন্তত এই মন্দিরের চাতালেই তাঁদের থাকতে দেওয়া হোক। সকাল হলেই তাঁরা বেরিয়ে যাবেন। কিন্তু গ্রামবাসীদের মন গলেনি। শ্যামার হাত ধরে সেই অন্ধকারেই বাহাদুরপুর ত্যাগ করতে বাধ্য হয়েছিলেন অমিয়ভূষণ। অসহায়, ক্লান্ত আর দিশাহীন বাপ-বেটি বুঝতে পারেনি, তারা কোনদিকে যাবে। শেষ অবধি অমিয়ভূষণের হাতে ধরা লণ্ঠনের আলো একসময় বিন্দু হয়ে মিশে যায় অন্ধকারে।

তাহলে কী বুঝলে সোম?



।। ১৪।।

রুদ্র সোমের আগমন

আমার এখনও কিছুই শেখা হয়নি ফাদার। এখনও অনেক কিছু শিখতে হবে। ফাদার লিওনার্ডের প্রশ্নে সম্বিত ফিরে পেয়ে, নীচু গলায় বললেন রুদ্র সোম।

দ্যাখো সোম, শেখার কোনো নির্দিষ্ট বয়স নেই। তার কোনো শেষও নেই। আমরা শুধু নম্র হতে পারি। প্রতিটা বিদ্যাকে তার প্রাপ্য সম্মান দিতে পারি। আর পারি সময়ের সঙ্গে নতুন-নতুন অভ্যাস গড়ে তুলতে। অন্ধকারের যেমন প্রকারভেদ আছে, তেমন তাদের সঙ্গে লড়ার উপায়ও ভিন্নভিন্ন। যত বেশি জানব, লড়তে ততই সুবিধা হবে।

ঠিক বলেছেন ফাদার। সেজন্যই মোক্তারের বাড়িতে আমি ব্যর্থ হলাম। এতদিন ধারণা ছিল, এক ওষুধেই বোধহয় সব রোগ সেরে যায়– কারণ রোগের ধরণটা তো একই।

ভালো বললে। কিন্তু সোম, ম্যালেরিয়ার ওষুধে কি কালাজ্বর সারবে? তুমিই বলো, দুটোই তো অসুখ— তাই না?

ফাদার লিওনার্ডের কথার জবাব দেয় না রুদ্র সোম। সে আজ বড়োই অনুতপ্ত। বিদেশে থাকাকালীন প্রতিটি কেসের সাফল্য নিজের অজান্তেই হয়তো তার অহং-এ ছাপ ফেলেছে। অজান্তেই নিজের ক্ষমতা নিয়ে ভ্রান্ত ধারণা তৈরি হয়েছিল তার মনে। সেজন্যই দেশে ফিরে তার লজ্জাজনক হার হয়েছে। ফাদার লিওনার্ড না থাকলে মোক্তারবাড়িতে আজ তার যে কী করুণ পরিণতি হত, তা পরমপিতাই জানেন। এই শিক্ষাটা তার দরকার ছিল। সোমের মনের ভাব বুঝতে পারলেন লিওনার্ড। সোমের পিঠে আলতো চাপড় দিয়ে তিনি বললেন, চিন্তা কোরো না তোমার নিষ্ঠা আর কর্মদক্ষতার ওপর আমার সম্পূর্ণ আস্থা আছে। সেজন্যই এই জগতের খুঁটিনাটি সবটা জানাতে আমি তোমাকে এখানে নিয়ে এসেছি।

এই নদীর তীরে?

একদম তাই। নদী পারাপারের গুরুত্ব জানো? সফলভাবে জীবনের নদী পেরোতে ক-জন পারে, বলো? মুচকি হাসলেন লিওনার্ড।

সোম দেখতে পেল, সামনে এক বিপুলা নদী আর একটা ক্ষুদ্র অস্থায়ী খেয়াঘাট। ঘাটের একধারে একটা ছোট্ট ডিঙি নৌকো— তাতে বসে আছে এক শীর্ণকায় মাঝি।

এই নদী আমাদের পেরোতে হবে সোম। নদী পার হওয়ার পর কিছুটা দূরত্বেই স্বামী দিব্যানন্দের আশ্রম। সাধক মানুষ। তাঁর সঙ্গে আমার সম্পর্কও বেশ বন্ধুত্বপূর্ণ। আমার অনেক কেসে উনি সাহায্য করেছেন। আমি চাই তোমার নতুন জিনিস শেখার শুরুও ওঁর হাত ধরেই হোক। এই দেশে অন্ধকারের অলিগলি আর তাদের থেকে উত্তরণের পথ— দুটোর কোনোটাই ওঁর অজানা নয়। আমার স্থির বিশ্বাস, উনিই তোমার সঠিক পথপ্রদর্শক হতে পারবেন।

বেশ। তাই হবে, ফাদার। বাধ্য ছাত্রের মতো মাথা নাড়ল সোম।

বাঁচান! আমার মেয়েকে বাঁচান!

আর্ত চিৎকারে সহসাই ভরে গেল চারপাশ। চকিতে পেছনে ফিরে সোম দেখতে পেল, একজন মধ্যবয়ষ্ক, ভদ্র চেহারার শীর্ণকায় মানুষ একটি বাচ্চা মেয়ের হাত ধরে ছিল। মেয়েটি কাঁদছিল। তাদের ঘিরে ছিল একদল দুর্দান্ত চেহারার লোক। তারা মেয়েটার হাত ধরে টানাটানি করছিল— তাকে কেড়ে নিতে চাইছিল মধ্যবয়সি মানুষটির কাছ থেকে। শত্রুরা সংখ্যায় অনেক বেশি হলেও মানুষটি কিছুতেই হাতের মুঠি আলগা করেননি এতক্ষণ। কিন্তু লোকগুলোর মারের সামনে তিনি ক্রমেই অবসন্ন হয়ে পড়ছিলেন। হাতের মুঠি আলগা হয়ে যাওয়া ছিল স্রেফ সময়ের অপেক্ষা।

সোম আর নিজেকে সামলাতে পারল না। নৌকো থেকে এক লাফে নেমে সে এগোল সেই বাপ-মেয়ের দিকে।

সোম! ফাদারের ডাক শুনে পিছু ফিরে তাকাল সে।

ওদের চোখগুলো খেয়াল করেছ? দে আর পজেসড, সোম। খুব সাবধান! সত্যিই তো! উত্তেজনার বশে সোম খেয়াল করেনি; দস্যুধাঁচের লোকগুলোর চোখ তো স্বাভাবিক নয়। তারা সবাই যেন একটা ঘোরের মধ্যে ছিল। তাদের মুখে কোনো কথা ছিল না। শুধু কাঁকড়ার মতো দাঁড়া দিয়ে বাপ-মেয়েকে খুবলে আলাদা করার চেষ্টা করছিল তারা। ফাদারের অভিজ্ঞ চোখ ঠিক ধরে ফেলেছিল ব্যাপারটা।

এটা নিয়ে যাও! পবিত্র জলে ভরা পাত্রটা সোমের দিকে ছুড়ে দিলেন ফাদার। সেটা হাতে নিয়ে জটলার দিকে দৌড়ল সোম।



।। ১৫।।

নীলকুঠির দানব

ভাগ্যিস নদীর ধারে এই পরিত্যক্ত নীলকুঠিটা পাওয়া গেছিল! না হলে এই জনহীন নদীর তীরে যে কী হাল হত?

ঘাটে ওইরকম মারামারি দেখে মাঝিও কখন যেন পালিয়ে গেছিল। ফলে কাল সকালের আগে এখান থেকে বেরোনোর অন্য কোনো উপায় নেই। এমনিও সন্ধে নেমে আসছিল; তাই নিরাপদ আশ্রয়ের সন্ধান পাওয়াটা জরুরি হয়ে পড়েছিল আরও বেশি করে।

ফার্স্ট এইড বক্স খুলে সেই ভদ্রলোক আর তার মেয়ের ক্ষত নিরাময়ের চেষ্টা করছিল সোম। ভদ্রলোক শক্ত থাকলেও মেয়েটা তখনও ভীষণ শকের মধ্যে ছিল। সে কোনো বলছিল না; শুধু মাঝে-মাঝে ডুকরে কেঁদে উঠছিল।

সঙ্গে যা শুকনো খাবার ছিল, ফাদার সবটাই বের করে মেয়েটার বাবার হাতে তুলে দিয়েছিলেন।

টুকরো-টাকরা কথায় জানা গেছিল, ভদ্রলোকের নাম অমিয়ভূষণ আর তাঁর মেয়ের

নাম শ্যামা। ভদ্রলোক বাহাদুরপুর গ্রামে থাকতেন; পেশায় সেবায়েত ব্রাহ্মণ। অনেক করে ফাদার বোঝানোর পরে অমিয়ভূষণ মেয়েকে কিছু খাওয়াতে পারলেন। নিজেও সামান্য কিছু খেলেন।

চোখের ইশারায় সোমকে ঘরের বাইরে ডেকে নিলেন ফাদার। জিজ্ঞেস করলেন, কী বুঝেছ সোম?

এরা দুজনেই এমন শক পেয়েছে যে গুছিয়ে কিছুই বলতে পারছে না। তবে একটু আগে যে লোকগুলোর সঙ্গে আমাদের মোকাবিলা হল, তাদের দেখে কিছুটা অনুমান করেছি। তার সঙ্গে এদের এই আপাত অসংলগ্ন কথাগুলো জুড়লে একটা জিনিস পরিষ্কার হয়, ফাদার। খুব বড়ো কোনো অপশক্তি এদের পেছনে লেগেছে।

একদম তাই! ঠিক বলেছ তুমি। সে-শক্তি খুব একটা সাধারণ অপশক্তি নয়। কেন জানি না, আমার অন্তর বলছে যে এই শক্তির মোকাবিলা আমাদের সাধ্যাতীত!

তাহলে উপায় কী, ফাদার? এই অবস্থায় এদের দুজনকে তো আমরা ছেড়ে যেতে পারি না।

একেবারেই পারি না সোম। শরীরের শেষ রক্তবিন্দু পর্যন্ত এদের রক্ষা করব আমরা। সেই শিক্ষাই আমাদের দেওয়া হয়েছে। কিন্তু যে শক্তি এদের শত্রু, সে সামনে এসে উপস্থিত হলে আমরা এদের কতটা রক্ষা করতে পারব— সেটাই একটা বড়ো প্রশ্ন।

কাল সকালে তাহলে আমরা এখান থেকে শহরের দিকে রওনা দিই ফাদার?

না, সোম। আমার মতে এদের আশ্রয় দিয়ে রক্ষা করতে পারেন একজনই। এই অন্ধকার থেকে মুক্তির উপায়ও বাতলে দেওয়ার ক্ষমতা আছে তাঁরই। দিব্যানন্দ!

তাহলে বলছেন, আমাদের যাত্রাপথ আগের মতোই থাকবে?

ঠিক তাই। আজ রাতটা কোনোভাবে পার করে দিতে হবে। কাল সকালে আলো ফুটলেই আমরা নদী পার হব। অন্ধকার রাতে অজানা নদী পেরোবার ঝুঁকি নিতে পারি না। কাল মাঝি না এলে আমরা নিজেরাই নৌকো নিয়ে নেমে পড়ব। দিনের আলোয় সে-রকম বিপদের শঙ্কা আছে বলে মনে হয় না।

তাই হবে, ফাদার। সম্মতি দেয় সোম।

এবার তোমার কাজটা বুঝে নাও। এই ঘরের চারপাশ, জানালা-দরজার চৌকাঠ, আর ফাটল গোছের যা কিছু আছেসেগুলো চিহ্নিত করো। তারপর পবিত্র তেল আর বালির মিশ্রণ, সঙ্গে কালো লবণ দিয়ে সেগুলো সব অবরুদ্ধ করে দাও। এতে কতটা কী কাজ হবে, জানি না। কিন্তু চেষ্টা তো আমাদের করতেই হবে। আমি ভেতরে যাচ্ছি অমিয়বাবুদের কাছে। ওদেরও পরিস্থিতির গুরুত্ব বোঝাব; নিজেও কিছুটা বিশ্রাম নিয়ে নেব। ততক্ষণ তুমি সদর দরজার মুখে, তোমার যাবতীয় অস্ত্র এবং সতর্কতা নিয়ে পাহারা দেবে। আমি ফিরে এলে তুমি যাবে বিশ্রাম নিতে।

ফাদারের কথায় সায় দিয় সোম প্রতিরক্ষামূলক ব্যবস্থাগুলোতে মনোযোগী হল। অবিরাম ঝিঁঝিঁর ডাক, নদীর ছলাৎ ছল, ভাঙা চাঁদের আলো— সবকিছু মিলিয়ে সোমের মনেই হচ্ছিল না যে এত সুন্দর পৃথিবীতে কোনো বিভীষিকা থাকতে পারে। কয়েক ঘণ্টা আগে ঘটে যাওয়া ঘটনাগুলো নেহাতই গল্প বলে মনে হচ্ছিল তার। নদী থেকে ভেসে আসা শীতল বাতাসের স্পর্শে চোখের পাতা ভারী হয়ে আসছিল সোমের।

এবার তুমি ভেতরে গিয়ে বিশ্রাম নাও। তোমার ওপর দিয়ে অনেক ধকল গেছে আজ। ফাদারের ডাকে সংবিৎ ফিরে পেল সোম। মৃদু হেসে ফাদার বললেন, তুমি নিশ্চিন্তে ঘুমিয়ে পড়ো সোম। আমার জন্য ভেবো না। হ্যাঁ, বয়সের কারণে রিফ্লেক্স কিছুটা কমে যেতে পারে; কিন্তু অভিজ্ঞতা এখনও তোমার থেকে অনেকটাই বেশি।

সত্যিই আর শরীর চলছিল না। একটু ঘুমের বড়ো প্রয়োজন ছিল। ঘরের ভেতর ঢুকে সোম দেখতে পেল, মেঝেতে এক ফালি কাপড়ের ওপরে অমিয়বাবু তার মেয়েকে বুকে চেপে ধরে অঘোরে ঘুমাচ্ছেন। অতি সন্তর্পণে সোম নিজের জন্য একটু জায়গা খুঁজে শরীরটাকে এলিয়ে দেয়। কতক্ষণ ঘুমিয়েছিল, তা সোম জানে না। হঠাৎ একটা চাপা গর্জনে তার ঘুম ভেঙে গেল।

ধড়ফড় করে উঠে বসে সে দেখতে পেল অমিয়বাবু আর শ্যামাও ইতিমধ্যে উঠে বসে পড়েছে। তারা ভয়ে ঠকঠক করে কাঁপছিল। তাদের বিস্ফারিত দৃষ্টি অনুসরণ করে দরজার দিকে তাকিয়ে সোম দেখতে পেল, বিশালাকার একটা শরীর দরজার সামনে দাঁড়িয়ে রয়েছে। তার হাত-পা কিছুই নেই, সে জায়গায় আছে শুঁড়ের মতো কিছু অঙ্গপ্রত্যঙ্গ। মাথার জায়গায় রয়েছে একটা বিশালকায় মুখ – যাকে শুধু গ্রাস করার জন্যই তৈরি করা হয়েছে। অদ্ভুত সেই জীবটা এই ঘরে ঢোকার চেষ্টা করছে। প্রাণপণে তাকে আটকে রাখছিলেন ফাদার লিওনার্ড।

কী বীভৎস সেই বিভীষিকার রূপ! যেন নরকের অন্তিম প্রকোষ্ঠ থেকে উঠে এসেছে সে। জ্বলন্ত চিতার মাঝখান থেকে উঠে আসা কোনো পিশাচও বুঝি তার কাছে লজ্জা পাবে। ফাদারের বলশালী চেহারাও সেই দানবের সামনে খেলনার মতোই ঠেকছিল।

ক্ষণিকের বিহ্বলতা কাটিয়ে নিজেকে সামলে নিল সোম। দেরি না করে নিজের বন্দুক বের করে পুরো ম্যাগাজিন সে খালি করে দিল দানবটার ওপরে। কিন্তু তাতে কোনো কাজ হল না। লিওনার্ডকে এক ঝটকায় ছিটক ফেলে দানবটা ঢুকল ঘরের মধ্যে। শ্যামাই যে তার লক্ষ্য— এ-কথা বুঝতে দেরি হল না সোমের। কোমর থেকে রূপোর বড়ো ছুরিটা বের করে সে সজোরে গেঁথে দিল দানবটার শরীরে। তাতে ভ্রূক্ষেপও করল না সে। বরং সোমকেও একপাশে প্রায় ছুড়ে দিয়ে দানবটি এগিয়ে গেল শ্যামার দিকে।

অমিয়ভূষণ মেয়েকে পেছনে ঠেলে সরিয়ে নিজে এগিয়ে এলেন সেই দানবের সামনে। তীব্র আক্রোশে তাঁকে জাপটে ধরল সেই দানব। প্রচণ্ড যন্ত্রণায় তিনি চিৎকার করে উঠলেন। মনে হল, যেন তাঁর শীর্ণ শরীরের প্রতিটি পেশি ও অস্থি ছিন্ন করে দিতে চাইছে ওই দানব।

যন্ত্রণায় নয়, বরং অসহায়তার জন্যই সোমের চোখের সামনে একটা কালো পর্দা নেমে আসতে চাইছিল। ঘোলাটে চোখে সে দেখল, অমিয়ভূষণকে দূরে ছুড়ে দিয়ে সেই দানব শ্যামার কাছে পৌঁছে গেল। তখনই পেছন থেকে ছুটে এসে পবিত্র জলের গোটা পাত্রটা সেই দানবের মুখে সজোরে ছুড়ে দিলেন লিওনার্ড।

এইবার কিছুটা কাজ হল। অদ্ভুত স্বরে আর্তনাদ করে উঠল সেই জীবটি। তার মুখ দিয়ে ধোঁয়া বেরোতে শুরু করল।

কুইক সোম! তোমাকে এখনই উঠতে হবে। আমাদের হাতে সময় খুব কম। প্রবল ঝাঁকুনি দিয়ে সোমকে সোজা করে তুলে ধরলেন লিওনার্ড। তার হতভম্ব দৃষ্টির দিকে তাকিয়ে দাঁতে-দাঁতে চেপে লিওনার্ড বলে উঠলেন, বাইরে আলোর রেখা দেখা যাচ্ছে। এই মুহূর্তেই তুমি অমিয়বাবু আর শ্যামাকে নিয়ে নৌকাতে চাপো।

আর আপনি? অস্ফুট স্বরে প্রশ্ন করল সোম।

আমি একে সামলাব। তোমরা দিব্যানন্দের কাছে যাও। উনি ঠিক কিছু একটা উপায় বের করবেন।

অমিয়ভূষণের জ্ঞানহীন দেহ আর শ্যামার প্রায় অজ্ঞান শরীরকে কোনোরকমে সোজা করে দাড় করাল সোম। তাদের প্রায় ধাক্কা দিয়ে ঘর থেকে বের করে দিলেন লিওনার্ড। মৃদু হেসে বললেন, পরমপিতা চাইলে আমাদের আবার দেখা হবে।

ততক্ষণে দানবটি আবার নিজেকে সামলে উঠে পড়েছিল। সে আবার ছুটে আসছিল ওদিকেই।

হে ঈশ্বর! জীবনে যদি এতটুকু পুণ্য করে থাকি, তাহলে এই দানব যেন আমার বন্ধনী আজ ছিন্ন না করতে পারে! এই বলে লিওনার্ড নিজের গলার রুপোর ক্রশ- লাগানো বড়ো মালাটা ল্যাসো ছোড়ার মতো করে ছুড়ে দেন দানবটির দিকে। নিজের অজান্তেই ওটা গলায় পরে রুদ্ধকণ্ঠে গর্জন করে ওঠে দানবটি।

সোম তখন ঠেলা, টানা, ধাক্কা— সব কিছু প্রয়োগ করে অমিয়বাবু আর শ্যামাকে নিয়ে ডিঙিতে বসে নদীতে ভেসে পড়েছে।



।। ১৬।।

দিব্যানন্দের আশ্রমে

তুষারে ভরে আছে চারপাশ। যতদূর চোখ যায়, ঝুরঝুরে সাদা বরফে দিগন্ত ঢাকা। কেউ কোথাও নেই।

কী আশ্চর্য! এখানে কী করে এলাম? গায়ে লেগে থাকা বরফ পরিষ্কার করতে করতে ভাবছিল সোম।

সোম! দূর থেকে একটা ক্ষীণ ডাক এসে পৌঁছোল সোমের কানে। এ কণ্ঠস্বর সোম চেনে! ফাদার লিওনার্ড ডাকছেন। কিন্তু কোথায় তিনি? গলার স্বর লক্ষ করে সোম দেখতে পেল, বহুদূরে সাদার মধ্যে কালো এক বিন্দুর মতো দাঁড়িয়ে আছেন ফাদার।

ফাদার, আপনি ওখানে কী করছেন?

আমার এখানে কাজ শেষ হয়েছে সোম।

মানে? কোন কাজ? আপনি ওখানেই থাকুন। আমি আসছি ফাদার!

ঝুরঝুরে বরফের মধ্যে দিয়ে দৌড়োনো অসম্ভব। তবু যথাসম্ভব দ্রুত দূরত্বটা পার হওয়ার চেষ্টা করছিল সোম। সে বুঝতে পারছিল, কিছু একটা বিশাল গণ্ডগোল হয়ে গেছে। কিন্তু সেটা কী?

এই প্রবল শীতের মধ্যেও ঘামতে শুরু করল সোম। দমে ঘাটতি দেখা দিল। বুকটা হাপরের মতো ওঠানামা করছিল। কিন্তু তার যাবতীয় শ্রম বিফলে যাচ্ছিল। বরফের স্তর ভেঙে সে যতই এগিয়ে যাক, লিওনার্ড আর তার মধ্যে দূরত্ব যেন কিছুতেই কমছিল না। লিওনার্ড এগিয়ে যাচ্ছিলেন সমানতালে।

ফাদার, আপনি কি আমার সঙ্গে রসিকতা করছেন? চিৎকার করে উঠল সোম।

আমাদের সম্পর্ক কি রসিকতা করার মতো, সোম? ফাদারের গলাটা এবার যেন বেশ ক্লান্ত শোনাল।

আপনি কী বলছেন, আমি কিছুই বুঝতে পারছি না, ফাদার।

ফিরে যাও সোম। আমাকে এগিয়ে যেতে দাও।

কেন ফাদার?

আমাদের সবার যাত্রা সুনির্দিষ্ট, সোম। এ-কথা তোমারও অজানা নয়। আমার সেই যাত্রা আজ শেষ হয়েছে। এবার আমার ফিরে যাওয়ার পালা। তবে তোমাকে এগিয়ে যেতে হবে। কিন্তু। আমাকে কথা দাও, সোম— আলোর পথ ছেড়ে তুমি বিন্দুমাত্র সরে আসবে না!

সে আমি না হয় আপনাকে কথা দিলাম। কিন্তু এভাবে আমাকে একা ছেড়ে আপনি

যেতে পারেন না ফাদার! সোমের গলা ভেঙে এল।

ইউ আর অন ইউর ওন, সোম। পরমপিতা তোমার সহায় হোন।

ফাদারররররর!

চিৎকারে করে উঠে বসল সোম। এতক্ষণ সে তাহলে সব স্বপ্ন দেখছিল? ধীরে-ধীরে কাল রাতের সব কথা মনে পড়তে থাকল তার। অমিয়ভূষণ, শ্যামা, নীলকুঠির দানব, ফাদার লিওনার্ড!

কিন্তু সে এখন কোথায়?

ছোটো একটা দরমার বেড়া দেওয়া ঘর। সেখানে একটা তক্তপোশের ওপর সে শুয়ে ছিল। মাথা এখনও খুব ভার হয়ে ছিল। আরে! তার হাতে-পায়ের ক্ষতগুলোতে জড়িবুটির লেপপটিই বা দিয়েছে কে? সোমের মনের মধ্যে অজস্র প্রশ্ন ভিড় করে আসছিল। কিন্তু তাদের উত্তর দেবে কে?

বিছানা থেকে উঠতে চাইল সোম। কিন্তু তার শরীর যে কতটা দুর্বল— তা সে এর আগে বুঝতে পারেনি। ব্যথায় কঁকিয়ে উঠল সে।

ধীরে বৎস, ধীরে। তোমার এখনও অনেকটা বিশ্রামের প্রয়োজন। চিন্তা কোরো না। তুমি নিরাপদ আশ্রয়েই এসে পৌঁছেছ।

সোমের সামনে এসে দাঁড়ালেন শ্বেতবস্ত্র পরিহিত এক ঋষিতুল্য বৃদ্ধ। তাঁর দেহ থেকে যেন একটা দ্যুতি বেরিয়ে আসছিল— ঠিক স্বপ্নে দেখা বরফের প্রাচীরটার মতোই।

সুপ্রভাত, আমি দিব্যানন্দ।

আমার নাম রুদ্র সোম। ফাদার লিওনার্ড আমাকে আপনার কাছে পাঠিয়েছেন।

আমি জানি, সোম। অমিয়বাবুর মুখ থেকে আমি সবটা শুনেছি। তোমরা কাল নদী পেরিয়ে এসে সামনের মাঠে জ্ঞান হারিয়ে পড়েছিলে। আমার আশ্রমিকেরা দেখতে পেয়ে তোমাদের নিয়ে এসেছে এখানে।

অমিয়বাবু কেমন আছেন? আর শ্যামা?

সবাই ক্লান্ত, আহত, কিন্তু সুস্থ। ওঁরা পাশের ঘরে বিশ্রাম নিচ্ছেন। তোমারও বিশ্রামের খুবই প্রয়োজন।

কিন্তু মহারাজ, ফাদার কোথায়?

তুমি অত্যন্ত সাহসিকতার কাজ করেছ, সোম। ওই বিপদের মধ্যে, যেভাবে মাথা ঠান্ডা রেখে তুমি দুজন শরণাগতকে নিয়ে এখানে এসেছ, তাতে ফাদার তোমার কাজে খুবই খুশি হবেন।

সোম বুঝতে পারল, দিব্যানন্দ কিছু একটা এড়িয়ে যাওয়ার চেষ্টা করছেন।

আমাকে দয়া করে সত্যি কথাটা বলুন, মহারাজ। ফাদারের কী হয়েছে? উনি ফিরে এসেছেন তো?

একটা দীর্ঘশ্বাস ফেললেন দিব্যানন্দ, অমিয়ঠাকুরের মুখে সব শুনে আমি লোক পাঠিয়ে ছিলাম নদীর ওপারে। কিন্তু নীলকুঠির মধ্যে কাউকে পাওয়া যায়নি, সোম— না সেই দানব, না বন্ধুবর লিওনার্ড। সবাই যেন কপূরের মতো উবে গেছে।

সোম বুঝতে পারল, বহুবছর বাদে তার যেন হঠাৎ করে খুব কান্না পাচ্ছে। দুপুরে ভাত-ঘুমের পর খারাপ স্বপ্ন দেখে উঠে বসলে অনেকসময় এ-রকম হত। তখন বাবা এসে মাথায় হাত বুলিয়ে দিয়ে বলত, কাঁদছিস কেন পাগল? এই তো আমি! এখন সেই কথাটা কে বলবে?

সোমের মনের ভাব বুঝতে পারলেন দিব্যানন্দ। তিনি দীর্ঘশ্বাস ফেলে বললেন, দুঃখ কোরো না, সোম। সবার যাত্রা সুনির্দিষ্ট; সবার সময়ও তাই। তবে আমি লিওনার্ডকে চিনি। ও অন্ধকার থেকে ঠিক আলোর পথ ধরে ফিরে আসবে কোনোদিন।

সোমের মাথায় আলগোছে হাত রাখলেন দিব্যানন্দ। একটু শান্ত হলে তিনি বললেন, তুমি এখন বিশ্রাম করো। আমাকে কিছু কাজ করতে হবে।

কী কাজ, মহারাজ? আমাকে বলুন, যদি কিছু সাহায্য করতে পারি।

তুমি পারবে না, বাবা। এই কাজ আমাকেই করতে হবে। অমিয়ঠাকুরের কাছে যা শুনেছি তাতে এটুকু বুঝেছি যে কোনো এক প্রচণ্ড শক্তিশালী অঘোরীর বিরুদ্ধে লড়তে হবে আমাদের। কতটা সফল হব এ ব্যপারে, তা আমি নিজেও জানি না। যিনি অঘোরী, তিনিই তো ব্রহ্ম, তিনিই রুদ্র। তাঁকে আর আটকাব কী করে?

তাহলে উপায়, মহারাজ? আমাদের এত চেষ্টা, ফাদারের আত্মবলিদান— সবই কি ব্যর্থ হবে?

চেষ্টা তো করতেই হবে। অমিয়ঠাকুরকেও বলেছি, তোমাকেও বলছি, মদনমোহনকে স্মরণ করো। রুদ্র শিবের তেজ নারায়ণই পারেন শান্ত করতে। মৃদু হেসে ঘর ছেড়ে বেরিয়ে গেলেন দিব্যানন্দ।

বিছানায় তার শরীরটা শুয়ে থাকলেও সোমের মন সেই মুহূর্তে ছিল উত্তাল সাগরের মতো। সে জানত, শুধু প্রার্থনার ওপর নির্ভর করে নিশ্চেষ্ট হয়ে সে থাকতে পারবে না।

।।১৭।।

জমিদারের প্রত্যাবর্তন

দিব্যানন্দ ঠাকুরের কঠোর বারণ সত্ত্বেও সোম উঠে পড়ল বিছানা থেকে। সে আর নিজেকে শান্ত রাখতে পারছিল না। অদ্ভুত একটা অস্থিরতার আগুন যেন ধিকিধিকি জ্বলে গ্রাস করছিল তাকে।

ঘরের বাইরে বেরিয়ে সোম দেখল, পাশাপাশি আরো চারপাঁচটা কুটির, একটা ছোটো বাগান, সবজি খেত, ছোটো একটা গো-শালা, হরিমন্দির— সবমিলিয়ে বেশ সাজানো- গোছানো একটা গ্রাম্য আশ্রম। বেলা পড়ে আসছিল। সেই লালচে কমলা আলোয় পরিবেশটা খুব সুন্দর লাগছিল। সে মেনে নিল, ফাদার ঠিকই বলেছিলেন; আশ্রমের প্রতিটি জিনিসে দিব্যানন্দ ঠাকুরের রুচি আর পরিশ্রমের ছাপ স্পষ্ট।

আশ্রমের মাঝখানে একটা বিশাল বটগাছ ছিল। তার গম্ভীর ঝুরি নেমেছে চারদিকে ঠিক তার তলায় একটা বাচ্চা মেয়ে খেলছিল আপন মনে।

আরে! ওটা শ্যামা না? দ্রুত পায়ে সোম সেদিকে এগিয়ে গেল।

কাছে গিয়ে জিজ্ঞেস করল, কী রে শ্যামা! ঘুম হয়েছে তোর? খেয়েছিস কিছু?

শ্যামা শুধু মাথা নাড়ল; উত্তর দিল না। সোম ভাবল, পোড় খাওয়া লড়াকু হয়েও কাল রাত থেকে দেখা ওই ঘটনাগুলো তাকেই মানসিকভাবে বিপর্যস্ত করে দিয়েছে। শ্যামার মতো একটি শিশুর কী অবস্থা হতে পারে? ওর মাথায় হাত বুলিয়ে সোম এগিয়ে গেল। বটগাছ থেকে খানিকটা দূরেই অমিয়ভূষণ দাঁড়িয়ে ছিলেন। একদৃষ্টিতে তিনি কী যেন একটা দেখছিলেন। কী দেখছেন অমিয়বাবু?

অমিয়বাবু মৃদু হেসে আঙুল তুলে সামনের দিকে দেখিয়ে দিলেন। সেখানে, ধ্যানের মুদ্রায় বসে দিব্যানন্দ একটা মন্ত্রপাঠ করছিলেন। সোমকে দেখতে পেয়ে দিব্যানন্দ চোখের ইশারায় অপেক্ষা করতে বললেন। সোম মন দিয়ে মন্ত্রটা শুনল—

ওঁ ক্লীং হ্রীং কুরু কুরু পুরু পুরু দম্ভেবরি আগচ্ছ
আগচ্ছ অবতর অবতর ইন্দু মিন্দু ইন্দুলি মিন্দুলি
ভীরুণ্ড বন্দ দান বন্দ দৈত্য বন্দ কাল বন্ধ প্ৰেত বন্দ
যক্ষিণী বন্দ ডাকিনী বন্দ ভূত বন্দ পিশাচ বন্দ বাণ
বন্দ কৃত্য বন্দ তাল বন্দ শাকিনী বন্দ ডাকিনী বন্দ
দশ দিশা বন্দ আকাশ বন্দ পাতাল বন্দ হস্ হস্
কহ কহ সর্ব বন্দং হুং স্বাহা।।

মন্ত্রপাঠ শেষ করে দিব্যানন্দ বললেন, সোম, এটা ভূতাদিরা শরীর বন্ধন মন্ত্র। এই মন্ত্র ১০৮ বার পাঠ সম্পন্ন করে, আবাসের চতুর্দিকে সাতবার গণ্ডি দিতে হবে। এই প্রকার গণ্ডি দিলে সেই গণ্ডির মধ্যে, বিশেষত সেই আবাসে যে ব্যাক্তি অবস্থিতি করবে, তাকে ভূত, প্রেত, দৈত্য, দানব, পিশাচ, বেতাল, যক্ষিণী, ডাকিনী, যোগিনী— এরা কেউ স্পর্শ করতে পারবে না। আমি আশ্রম বন্ধন করছি। পরবর্তী পরিস্থিতি বুঝে কর্মপদ্ধতি স্থির করার জন্য আমার কিছুটা সময়ের প্রয়োজন। এদিকে বেলাও পড়তে শুরু করেছে। অন্ধকার নামার আগেই কাজটা শেষ করতে হবে।

এতে কি আর অঘোরীকে আটকানো যাবে?

অমিয়ভূষণের কণ্ঠে উপহাসের সুর শুনে সোম অবাক হল। ভীত, সন্ত্রস্ত এই মানুষটি এক রাতের মধ্যে এমন বদলে গেলেন কীভাবে? আশ্রমের আলোকজ্জ্বল নিরাপদ পরিবেশের প্রভাব? নাকি দীর্ঘদিন অন্ধকারে নিমজ্জিত থাকার অসহায়তা মানুষটির মধ্যে চাপা ক্রোধের জন্ম নিয়েছে?

দিব্যানন্দ মুচকি হেসে অমিয়ভূষণের কথাটা উড়িয়ে দিলেন, চেষ্টা করেই দেখা যাক না, অমিয়ঠাকুর। অঘোরীকে আটকাতে না পারি, তার চ্যালা-চামুণ্ডাদের আসা তো আটকাতে পারব— অবশ্য যদি না ইতিমধ্যে তারা প্রবেশ করে গিয়ে থাকে!

দিব্যানন্দ ঠাকুরের দীর্ঘশ্বাস সোমের নজর এড়ায়নি। সে প্রশ্ন করল, ইতিমধ্যে! আপনি কী বলতে চাইছেন, মহারাজ?

তেমন কিছু না, সোম। তুমি অযথা চিন্তা করবে ভেবে তোমাকে আগে বলিনি তোমরা এখানে আসার কিছুক্ষণ পরে আমার বহুদিনের পোষা তোতাপাখিটি মারা গেছে।

কিন্তু তাতে কী প্রমাণ হয়, মহারাজ?

তোতাটাকে আমি বেনারস থেকে এনেছিলাম। সে স্পষ্ট কথা বলতে পারত। তোমাদের কাছে অদ্ভুত লাগলেও ব্যাপারটা সত্য। সে যা অনুভব করত, মুখে স্পষ্টভাবে উচ্চারণ করতে পারত। কাল রাতেও সে খাবার খেয়েছে আমার হাতে, আমার সঙ্গে কথাও বলেছে। আজ অনেকক্ষণ ধরে কোনো ডাকাডাকির আওয়াজ না পেয়ে আমি খাঁচার কাছে গিয়েছিলাম। দেখি, সে আর নেই! আমার এতদিনের প্রাণচঞ্চল পোষ্য মুখ থুবড়ে পড়ে রয়েছে; খাঁচার তারে রক্তের ছাপ।

দিব্যানন্দের মনের অবস্থা বুঝতে পেরে সোম আর কথা বাড়াল না। তার নিজেরই মাথার ঠিক ছিল না। দিব্যানন্দও আশ্রম বন্ধনের কাজে ব্যাস্ত হয়ে পড়লেন।

কিছুক্ষণ পর হঠাৎ আশ্রমে ঢোকার মুখে কোলাহল শোনা গেল। কীসের গোলমাল, মহাদেব? দিব্যানন্দ উচ্চস্বরে প্রশ্ন করলেন।

দেখুন না প্রভু! কারা যেন এসে জোর ঢুকতে চাইছে।

সোম সজাগ হয়ে উঠলেন। সন্ধে নামার মুখে কারা করে আশ্রমে ঢুকতে চাইছে? তবে কি সেই দানব ফিরে এল? নিজের কোমরে আটকানো পিস্তলটা শক্ত করে চেপে ধরল সোম।

এ কী!

মানুষটির বেশভূষা দেখে বেশ ভদ্র ও অবস্থাম্পন্ন মনে হয়। কিন্তু তার এমন ভগ্নদশা কে করেছে? দেখে মনে ভদ্রলোকের এক দুর্যোগের ঝড় বয়ে গেছে।

ওই গণ্ডি যখন অতিক্রম করতে পেরেছে এ আর যাই হোক, আমাদের বিপদের হতে পারবে না। মহাদেব, ওঁকে দাও।

শ্যামা! মা রে, তুই কেমন আছিস? তোর হয়নি তো?

সেই ভদ্রলোক মহাদেবের বেষ্টনী পেরিয়ে পাগলের মতো ছুটে এসে শ্যামাকে জড়িয়ে ধরলেন। তার গালে-মাথায় চুমু খেয়ে তিনি হাউ-হাউ করে কেঁদে ফেললেন, ক্ষমা করিস, মা! আমাকে ক্ষমা করিস। আমি চরম অন্যায় করেছি তোর সঙ্গে আর অমিয়ঠাকুরের সঙ্গে।

শ্যামাকে ছেড়ে গিয়ে অমিয়ভূষণের পায়ে পড়লেন সেই ব্যাক্তি। লাফিয়ে পিছিয়ে গেলেন অমিয়ভূষণ। বলে উঠলেন, এ কী করছেন, জমিদারবাবু! আমার পাপ হবে যে।

আমাকে ক্ষমা করুন, ঠাকুরমশাই। আমি চরম পাপ করেছি।

এসব তুমি কী বলছ, দীপকাকা? শ্যামা সেই ভদ্রলোকের গাল বেয়ে নেমে আসা চোখের জল মুছে দিল।

এই প্রথম শ্যামাকে কথা বলতে শুনে সোমের মনে হল, অবশেষে মেয়েটা স্বাভাবিক হচ্ছে। কিন্তু এই ভদ্রলোক কে? তিনি এ-রকম পাগলের মতো আচরণই বা করছেন কেন? এর ব্যাপারে তো অমিয়ভূষণ কিছু বলেননি।

আমাকে বলতে দে, মা। আমার পাপের শাস্তিও পেতে শুরু করেছি, জানিস! তোর বোনটা আর নেই। দু-দিনের জ্বরে আমার মেয়ে মারা গেছে। শুধু আমার পাপের ফলে মেয়েটা এই অকালে চলে গেল। আমি আমার ভুল বুঝতে পেরেছি ঠাকুরমশাই। অন্যের বলিদান দিয়ে নিজেকে কখনও রক্ষা করা যায় না। ভৈরব বাবার মতো লোকেরা বিষাক্ত সাপের মতো, এদের সঙ্গে আর যাই হোক চুক্তি করা চলে না।

কথা বলতে-বলতে কান্নায় ভেঙে পড়লেন মানুষটি। অমিয়ভূষণ আর শ্যামা— দুজনের মিলিত চেষ্টাতেও তিনি শান্ত হচ্ছিলেন না।

আপনি যদি এই বিষয়ে কিছু জানেন, তাহলে আমাদেরকে সব খুলে বলুন। সঠিক তথ্য না পেলে শ্যামাকে আমরা বাঁচাতে পারব না। দিব্যানন্দ গম্ভীরভাবে বললেন।

বলব। সব বলব আজ যাতে আর কোনো মেয়ের বাপকে আমার মতো জ্বলে-পুড়ে মরতে না হয়। আমার নাম দীপেন্দ্রনারায়ণ মজুমদার। আমি বাহাদুরপুর গ্রামের জমিদার।



।। ১৮।।

সুজাতার স্বপ্ন

ঝনঝন শব্দে ভাঙা কাচের টুকরোগুলো ছড়িয়ে পড়ল চারিদিকে।

হা ঈশ্বর! এতদিনের সাধের আয়নাটা ভেঙে গেল! এ কোন অমঙ্গলের আভাস তুমি দিলে ঠাকুর? মনে মনে বিড়বিড় করে উঠলেন সুজাতা। আজ দীপেন্দ্রনারায়ণকে যে করে হোক আটকাতেই হবে। সুজাতা ছুটে গেলেন বৈঠকখানায়।

শুনছেন, আজ কি না বেরোলেই নয়? হাত থেকে আয়নাটা পড়ে ভেঙে গেল এইমাত্র।

কেন এমন কথা বলছ? প্রতিমাসের এই দিনটার কথা তো তোমার অজানা নয়।

আমি আপনাকে শিকার করতে যেতে বারণ করছি না। শুধু আজ যেতে বারণ করছি।

সেটা আর সম্ভব নয় সুজাতা। শহর থেকে বন্ধুরা সব এসে গেছেন। নায়েবমশাই লোকলস্কর প্রস্তুত করে ফেলেছেন। এমনকি নয়াচরের ধারে তাঁবুও ফেলা হয়ে গেছে। এতসব উদ্যোগ তো সামান্য একটা দুর্ঘটনার জন্য নষ্ট করে দেওয়া যায় না। আর তাছাড়া তুমি তো জানোই, আমি ও-সব কুসংস্কার একেবারেই মানি না। আমি চাইব, আমার স্ত্রী হিসাবে তুমিও যেন এ-সব কুসংস্কারের ঊর্ধ্বে থাক।

শুধু আয়নার জন্য আমি এ-কথা বলছি না। অনুনয়ের সুরে বললেন সুজাতা, ভোররাতের একটা বিশ্রী স্বপ্নও…

থাক! আমি এই ব্যাপারে আর কোনো কথা বলতে চাইছি। না। সুজাতাকে কথার মাঝেই থামিয়ে দিলেন দীপেন্দ্রনারায়ণ। তারপর দোনলা বন্দুকটা হাতে নিয়ে হুঙ্কার দিলেন, এই, কে আছিস? শিকারের পোশাক বার কর। ভালো করে আমার জুতো পালিশ কর— যেন মুখ দেখা যায়।

হাল ছেড়ে দিলেন সুজাতা। দীপেন্দ্রনারায়নকে বোঝাবে কার সাধ্যি? উনি নিজে যেটা বুঝবেন, সেটাই করবেন। এখন জমিদারির খুব একটা অবশিষ্ট না থাকলেও মেজাজটা সেরকমই ধরে রেখেছেন। প্রতিমাসের শুক্লপক্ষ তিথিতে নয়াচর বিলে নিশাচর পাখি শিকার করার নামে শহর থেকে একদল লোক হুল্লোড় করতে এই বাহাদুরপুরের অজপাড়াগাঁয় আসেন। দীপেন্দ্রনারায়ণ তাঁদের নিজের কলেজ জীবনের বন্ধু বললেও সুজাতা জানেন, তাঁদের এখানে আসার পেছনে বন্ধুত্বের কোনো টান নেই। বরং শহুরে একঘেয়েমিকে বিনামূল্যে দূর করার জন্য তাঁরা দর্পনারায়ণের কাঁধে বন্দুক রাখেন। সেজন্যই এক রাতে পাখি শিকার কটা হয়— তাই নিয়ে কেউ মাথা ঘামায়। তবে নয়াচর বিলের ধারে মখমলি তাঁবুর পাশে মদের আর উচ্ছিষ্ট মাংসের একটা বড়ো স্তূপ থাকেই।

সুজাতা তাঁর স্বামীকে এই কথাটা অনেকবার বোঝানোর চেষ্টা করেছেন। কিন্তু জমিদারি মেজাজ বলে কথা! তাই সুযোগ পেলেই অতীতের গৌরব শহুরে বন্ধুদের চোখের সামনে তুলে ধরতে নিজেকে প্রায় কপর্দকশূন্য করে ফেলেন দীপেন্দ্রনারায়ণ। শুধু বৃদ্ধ, বিচক্ষণ নায়েব নিশিকান্ত আছেন বলেই আজও নিজের পূর্বপুরুষের খামখেয়ালি কিছুটা হলেও ধরে রাখতে পেরেছেন দীপেন্দ্রনারায়ণ।

সুজাতা পুজোর ঘরে চললেন। একমাত্র মুরারিমোহনই পারেন তাঁর মনের অস্থিরতা দূর করতে।

ভোররাতে বিশ্রী একটা স্বপ্ন দেখেছিলেন সুজাতা। সেই স্বপ্নে দীপেন্দ্রনারায়ণ নয়াচর বিলের পাশ দিয়ে একা ঘোড়া ছুটিয়ে যাচ্ছিলেন। পূর্ণিমার আলোয় দীপেন্দ্রনারায়ণের প্রিয় ঘোড়া তুফান একটা সাদা ঝড়ের মতোই এগোচ্ছিল। হঠাৎ জমাট বাঁধা কালো ছায়ার মতো একটা লোক দীপেন্দ্রনারায়ণের যাত্রাপথে দাঁড়িয়ে দু-হাত তুলে তাঁকে এগোতে বারণ করল। কিন্তু তুফানের গতিতে মত্ত দীপেন্দ্রনারায়ণ থামার চেষ্টাই করলেন না। তিনি তীব্র বেগে সেই লোকটার উপর দিয়ে ঘোড়া চালিয়ে দিলেন। লোকটা ছিটকে গিয়ে পড়ল বালির উপরে।

হুঁশ ফিরে পেয়ে দীপেন্দ্রনারায়ণ ঘোড়া থামিয়ে পিছনে ফিরে এসেছিলেন। কিন্তু ততক্ষণে যা সর্বনাশ হওয়ার হয়ে গেছে। লোকটার একটা চোখ ঘোড়ার খুরের আঘাতে ক্ষতবিক্ষত হয়ে গেছিল। সেখান থেকে কালো রক্তের ধারা বেরিয়ে এসে ভিজিয়ে দিচ্ছিল নয়াচরের শুকনো বালি।

তুই আমার কথা শুনলি না তো! মরবি। তুই মরবি! পাগলের মতো হাসতে শুরু করেছিল সেই লোকটা। ঘুম ভেঙে গেছিল সুজাতার।

তখন থেকেই তাঁর মনটা কেমন হয়ে গেছিলো। হাজার হোক, ভোররাতের স্বপ্ন বলে কথা! তার ওপরে এতদিনের সাধের আয়না আজই ভাঙল।

হে মুরারি, আমার স্বামীকে তুমি রক্ষা কোরো। তুমিই আমার ভরসা, প্রভু। হাতের শাঁখা-পলা সিঁথির সিঁদুরে ঠেকিয়ে সর্বশক্তিমানের উদ্দেশ্যে প্রণাম জানালেন সুজাতা।



।। ১৯।।

নয়াচরের রাত

নয়াচরের মরা গাঙে জোছনার যেন বান দীপেন্দ্রনারায়ণের মনে হচ্ছিল, সহস্র বছর ধরে বালির নীচে ডেকেছিল। চাপা পড়ে থাকা ইতিহাস যেন বাতাসের তোড়ে যেকোনো মুহূর্তে জেগে উঠতে পারে। স্তব্ধ হয়ে বসে প্রকৃতির সেই অপূর্ব রূপ প্রত্যক্ষ করছিলেন তিনি।

সেদিন শিকার বেশ ভালোই হয়েছিল। আসরও জমে টইটম্বুর— তাঁবুর ভেতরে ছড়িয়ে থাকা মাংসের হাড় আর পানীয়র বোতল সেটাই স্পষ্ট করে দিচ্ছিল। সবাই গভীর নিদ্রায় আচ্ছন্ন; শুধু একা জেগে রয়েছেন দীপেন্দ্রনারায়ণ। তিনি কোনোকালেই পানীয় স্পর্শ করেননি। সত্যি কথা বলতে কি, শুধুমাত্র কলেজের বন্ধুদের সামনের নিজের পরিবারের অতীত গৌরব বজায় রাখতেই প্রতিবার এই শিকারের ব্যাপারে সায় দেন তিনি। সবই তো ওই মরা গাঙের বালির নীচে চাপা পড়ার মতো করে হারিয়ে যাচ্ছে। এই একটা রাজকীয় ঐতিহ্য অন্তত বজায় থাকুক। সুজাতার বিশ্বাসে তিনি আঘাত দিতে চাননি। কিন্তু এই একটা কার্যক্রম থেকে পিছিয়ে আসা তাঁর পক্ষে অসম্ভব।

হঠাৎ একটা মৃদু গোঙানি ভেসে আসে দীপেন্দ্রনারায়ণের কানে। এ তো কোনো বাচ্চার গলা বলে মনে হচ্ছে! এত রাতে এই চরে কোনো বাচ্চা কী করছে?

পূর্ণিমার আলোয় বহুদূর অবধি স্পষ্ট দেখা যায়। শব্দের উৎস অনুমান করে তাঁবু থেকে দূরবীন এনে তাতে চোখ রাখলেন দীপেন্দ্রনারায়ণ। ওই তো! দূরের পশ্চিমপারের চরে কিছু যেন নড়ছিল তখন। আবার গোঙানির শব্দ ভেসে এলঅবিকল যেন কোনো বাচ্চার গলা।

আর দেরি করলেন না দীপেন্দ্রনারায়ণ। লেঠেল সর্দারকে ধাক্কা দিয়েও তোলা গেল না— পানাহারের ধাক্কায় তার এমনই দশা হয়েছিল! বন্দুক নিয়ে তিনি নিজেই এগিয়ে চললেন শব্দের দিকে।

ভৈরব বাবা, এত লোক থাকতে এই বাচ্চা মেয়েটাই কেন?

প্রশ্ন করে সময়ের অপব্যয় করিস না পেল্লাদ। মুখ বন্ধ করে চুপচাপ চল। বাতাসেরও কান আছে। কে কোথায় দেখে ফেলবে, বেঘোরে মরবি যে!

চাঁদের আলোয় দুটো মূর্তিকেই ঘন কালো দেখাচ্ছিল। চোরের মতো করে তারা কাঁধে বস্তা জাতীয় কী যেন একটা বয়ে নিয়ে যাচ্ছিল।

কুপিত হবেন না, প্রভু। এত বছর আপনার সঙ্গে আছি। আমারও তো মনে কিছু প্রশ্ন জাগতে পারে।

মূর্খ! এত বছরের সাধনায় আমি নিজেই তল পেলাম না এখনও। আর এই সময়েই তোর মনে এত জানার ইচ্ছে জাগল!

অনুগ্রহ করুন, প্রভু। এত লোক থাকতে এই মেয়েটাকেই কেন চুরি করে আনালেন আমাকে দিয়ে?

এই মেয়েটি অত্যন্ত সুলক্ষণা। বহুযুগের সন্ধিক্ষণে এ-রকম সুলক্ষণযুক্ত মেয়ের জন্ম হয়। একে দেবীই বলা চলে। এর উপরে বহুলোকের নজর আছে— আমারও ছিল। আজ সুযোগ বুঝে তুলে নিলাম। আমার সাধনা সম্পূর্ণ হতে একে চাই-ই চাই!

আচ্ছা প্রভু, আমিও সাধনা করতে পারব আপনার মতো?

তুই করবি সাধনা! অতি কষ্টে অট্টহাসির ইচ্ছে দমন করেন ভৈরব, ওরে নরকের কীট, শুনে রাখ, পুরশ্চরণসম্পন্নো বীরসিদ্ধিং সমাচরেৎ, পুত্রদারাধনস্নেহ লোভমোহবিবর্জিত। অর্থাৎ, পুরশ্চরণসম্পন্ন যে সাধক স্ত্রী-পুত্রের স্নেহে আসক্ত নন এবং ধন সম্পদের মোহ যার নেই, তিনিই এই সাধনার অধিকারী। তুই করবি সাধনা! আমার উচ্ছিষ্ট চেটে বেঁচে আছিস, ওটাই থাক, বেশি উড়তে যাসনি।

এই, কে তোরা? এখানে কী করছিস এত রাতে? বাঘের মতো অতর্কিতে ছায়ামূর্তি দুটোর সামনে এসে দাঁড়ালেন দীপেন্দ্রনারায়ণ। ছায়ামূর্তি দুটো তাঁকে দেখে ভূত দেখার মতো চমকে উঠল।

কী হল? কথার জবাব দিচ্ছিস না কেন? কী আছে তোদের ওই বস্তার মধ্যে? বস্তা নীচে রাখ। খুলে দেখা, কী আছে এর মধ্যে।

কাজটা তুই ভালো করছিস না, আমাদের যেতে দে! গর্জে ওঠে এক ছায়ামূর্তি!

চোপ, তোর এতো বড়ো স্পর্ধা? আমি বাহাদুরপুরের জমিদার দীপেন্দ্রনারায়ণ, আমার অনুমতি ছাড়া এখান থেকে এক কণা বালিও তুই নিয়ে যেতে পারবি না! খোল বস্তাটা খোল! বন্দুকটা বাগিয়ে চিৎকার করে ওঠেন দীপেন্দ্রনারায়ণ।

উদত্য বন্দুকের নল দেখে কিছুটা কাজ হয়, বস্তাটা নামিয়ে বালির ওপর রাখে তারা। এবার বস্তার মুখ খোল!

দীপেন্দ্রনারায়ণের উদ্যত বন্দুকের সামনে সময় নষ্ট করতে সাহস পায় না দুজন। তারা নীরবে বস্তার মুখ খোলে।

এ কী! এ তো একটা বাচ্চা মেয়ে— দুধের শিশু বললেই হয়! একে নিয়ে তোরা কী করতে যাচ্ছিলি, অমানুষের দল?

আমার কথা শোন। বস্তা নিয়ে আমাদের চলে যেতে দে। বিনিময়ে একদিন তোকে রাজা বানিয়ে দেব।

তবে রে শয়তান! নিজেকে আর সামলাতে পারলেন না দীপেন্দ্রনারায়ণ। তিনি ট্রিগার টিপলেন। গুলির বিকট শব্দে নয়াচরের নির্জনতা ছিন্নভিন্ন হয়ে গেল।

কাজটা ভালো করলি না জমিদার। এর প্রতিদান তোকে দিতে হবে।

দাঁতে দাঁত চেপে কথাগুলো বলতে-বলতে একজন দৌড়ে অন্ধকারে হারিয়ে গেল। অন্যজন ততক্ষণে লুটিয়ে পড়েছিল বালির মধ্যে। তার নিথর শরীর থেকে বেরিয়ে আসা রক্তের ধারা নয়াচরের জ্যোৎস্না-ধোয়া দুধসাদা বালির সঙ্গে মিশে কালচে দেখাচ্ছিল।

।।২০।।

শেষ অধ্যায়

সেদিনের নয়াচরে বস্তার মধ্যে কাঁদতে থাকা ছোট্ট মেয়েটা আর কেউ নয়— আমাদের এই শ্যামা। এতক্ষণ একটানা বলে দম নেওয়ার জন্য থামলেন দীপেন্দ্রনারায়ণ। তারপর আবার বলতে শুরু করলেন।

আজ পর্যন্ত এই ঘটনার কথা আমি আর সুজাতা ছাড়া আর কেউ জানতে পারেনি। তবে প্রথম অপরাধ আমি সেই রাতেই করেছিলাম। শ্যামাকে নিজের কাছে না রেখে, সুজাতার কথায়, তাকে মদনমোহনের মন্দিরের চাতালে শুইয়ে রেখে এসেছিলাম। আমার স্থির বিশ্বাস ছিল, অমিয়ঠাকুর ওকে বাপের ভালোবাসাই দেবেন। তিনি পেরেছিলেন। আমি কিন্তু ভালো বাবা হয়ে উঠতে পারিনি। আমার বোঝা উচিত ছিল, সেই রাতে বন্দুকের সামনে পালিয়ে যাওয়া ছেলেধরা নিতান্ত সামান্য লোক ছিল না। পরে সে-ই ভৈরব বাবা হয়ে ফিরে এসেছিল আমাদের সবার জীবনে।

জমিদারবাবু, ভৈরব কবে যোগাযোগ করেছিল আপনার সঙ্গে? সোম প্রশ্ন করে।

একটা গভীর দীর্ঘশ্বাস ফেলে দীপেন্দ্রনারায়ণ বললেন, ভৈরব কীভাবে শ্যামার খোঁজ পেল, তা আমি জানি না। এক দূত মারফৎ সে আমাকে গ্রামের বাইরে ডেকে পাঠিয়েছিল আমি বাধ্য হয়েছিলাম যেতে। তার একটাই কারণ ছিল। সেসময় আমার এমন অবস্থা ছিল যে না বলার কোনো উপায় ছিল না।

মেয়ের জন্মদিন উপলক্ষ্যে আমি এক বিরাট ভোজের আয়োজন করেছিলাম। বাড়ি ভরতি লোকজন, বাইরে-ভেতরে পাহারা— তারই মধ্য থেকে আমার মেয়ে যেন কপূরের মতো উবে গেল! ভৈরবের দূত জানিয়েছিল, তার সঙ্গে দেখা করলেই আমি আমার মেয়েকে ফেরত পাব। ভৈরবের সামনাসামনি হতেই সে আমাকে সব কথা স্মরণ করিয়ে দিয়েছিল। সে বলেছিল নয়াচরের রাতের কথা; বলেছিল শ্যামার কথা! ভৈরবের সেই ভয়ংকর রূপ আর ক্ষমতা দেখে আমি ভয় পেয়ে গেছিলাম। সে আদেশ দিয়েছিল, যে করে হোক শ্যামাকে তার কাছে পৌঁছে দিতে হবে। না হলে সে আমার মেয়েকে অক্লেশে মেরে ফেলবে! এরপরেই আমি ভৈরবের ষড়যন্ত্রে জড়িয়ে পড়লাম।

বাহ্! তাই আপনি পরিকল্পনা করে সবটা করলেন, তাই না? আমার মেয়েকে রাত করে বাড়ি পাঠিয়ে তার শরীর খারাপ করালেন। আবার নিজেই তাকে সারানোর নাম করে ভৈরবের কাছে পৌঁছে দেওয়ার ব্যবস্থা করে দিলেন। এখন আবার এখানে কী জন্য এসেছেন? আমাদের বাপ-বেটির আর কী সর্বনাশ করা বাকি আছে আপনার? এতক্ষণে চিৎকার করে উঠলেন অমিয়ভূষণ। উত্তেজনায় তিনি কাঁপছিলেন।

আমি জানি, ঠাকুরমশায়। যে দোষ আমি করেছি, তার কোনো ক্ষমা নেই। সব ছেড়ে এসেছি শুধু এটা দেখার জন্য যে আপনি আর শ্যামা ঠিক আছেন কি না।

কী করে ভাবলেন যে এত কিছুর পর আমরা আপনাকে আবার বিশ্বাস করব? ভৈরবের হয়ে তার অসম্পূর্ণ কাজ শেষ করতে আপনি আসেননি এমন ভরসা করি কী করে?

আমি কোনো খারাপ উদ্দেশ্য নিয়ে এখানে আসিনি। শুধু চেয়েছিলাম সত্যিটা জানিয়ে দিয়ে ভৈরবের হাত থেকে তোদের রক্ষা করতে। আমার মেয়েকে হারিয়েছি। শ্যামাকে হারাতে চাই না। শ্যামাকে বুকে জড়িয়ে ধরে কাঁদছিলেন দীপেন্দ্রনারায়ণ।

না। পাথুরে মুখে বললেন অমিয়ভূষণ, আপনি ফিরে যান। আমরা আর ওই বাহাদুরপুরের দিকে পা বাড়াব না।

এক মিনিট, অমিয়বাবু। ঠান্ডা গলায় বলে সোম, জমিদারবাবু ঠিক কথাই বলেছেন। আপনাদের সবারই বাহাদুরপুরে ফিরে যাওয়া উচিত। ওখানেই আপনি আর শ্যামা সব থেকে বেশি সুরক্ষিত থাকবেন।

মানে! আপনি কি পাগল হয়ে গেলেন, রুদ্রবাবু? যেখানে থেকে আমাদের বাপ- মেয়েকে কুকুরের মতো দূরদূর করে তাড়িয়ে দেওয়া হয়েছে বিপদের দিনে– সেখানেই ফিরে যাব আমরা!

হ্যাঁ, ওখানেই আপনারা সবথেকে নিরাপদ থাকবেন বলে আমার বিশ্বাস। পুরো ঘটনাগুলো শুরু থেকে পরপর সাজালে একটা জিনিস কিন্তু স্পষ্ট বোঝা যায়। ভৈরব অত্যন্ত ক্ষমতাধর হলেও কোনো এক অজ্ঞাত কারণে সে বাহাদুরপুরের সীমানার মধ্যে প্রবেশ করতে পারে না। তাই নিজের ক্ষমতার বদলে প্রতিবারই তাকে বাইরের অনুঘটকের সাহায্য নিতে হয়— কখনও সেটা দূত, আবার কখনও দীপেন্দ্রনারায়ণ।

সোম চুপ করে গেল। পুরো আশ্রমজুড়ে অদ্ভুত একটা নীরবতা ছড়িয়ে পড়ল। কথাগুলোর সত্যতা সবার মাথায় ঢুকছিল একটু-একটু করে।

আপনার কী মত মহারাজ? সোম আবার প্রশ্ন করে।

কথাটা খারাপ বলোনি সোম। গণ্ডি ইতিমধ্যেই বিঘ্নিত হয়েছে। বাহাদুরপুরেই যেতে হবে আমাদের সবাইকে। হয়তো ভৈরবকে আটকানোর মতো কোনো সূত্র আমরা ওখানেই পেয়ে যাব।

নাহ্। কঠোর মুখে মাথা নাড়লেন অমিয়ভূষণ, বাহাদুরপুরে আমি আর ফিরে যাব না।

কিন্তু কেন, অমিয়বাবু? আমি থাকব। মহারাজ থাকবেন। জমিদারবাবু নিজে থাকলে বাকি গ্রামবাসীরাও খুব একটা আপত্তি করতে পারবে না। হ্যাঁ, এ-কথা মানছি যে দীপেন্দ্রনারায়ণ চরম অপরাধ করেছেন। কিন্তু তার শাস্তি তো উনি পেয়ে গেছেন। একটা শেষ সুযোগ তো ওঁকে দেওয়াই যায়, তাই না?

তুমি, না তোমার দিব্যানন্দ— কে আটকাবে ভৈরবকে? হঠাৎ হাসতে শুরু করলেন অমিয়ভূষণ। তারপর একটা ঝটকা দিয়ে সোজা হয়ে দাঁড়িয়ে বললেন, আমিও ক্লান্ত হয়ে পড়েছি খেলতে-খেলতে, বুঝলে সোম। তাছাড়া তোমাদের পেয়ারের জমিদার যখন গল্পের যবনিকা তুলেই দিয়েছে, তখন আর খেলা চালিয়ে কী লাভ?

অমিয়ভূষণের চেহারাটা একটু-একটু করে বদলে গেল। ধুতি আর ফতুয়া পরা নিরীহ ব্রাহ্মণের পরিবর্তে দেখা দিল এক জটাজুটধারী, ছাইভস্ম-মাখা বিশাল উলঙ্গ শরীর। তার চোখদুটো যেন লোভ আর ক্রোধের আগুনে ধিকিধিকি জ্বলছিল।

ভৈরব বাবা! অস্ফুটস্বরে বলে উঠলেন দীপেন্দ্রনারায়ণ।

হ্যাঁ, আমিই রুদ্র ভৈরব। তোদের এলেম কতদূর—সেটা জানা দরকার ছিল। শুরু থেকেই তোদের ওপর নজর রেখেছিলাম। নীলকুঠির বারান্দায় তুই আর তোর সেই ফাদার তোদের ভূত ধরার খেলনাগুলো দিয়ে আমাকে আটকানোর পরিকল্পনা করছিলি। দিব্যানন্দকে দিয়ে আমাকে মারার ফন্দি আঁটছিলি। সবটাই শুনেছিলাম। চাইলে সেদিনই শ্যামাকে কেড়ে নিয়ে আসতে পারতাম। কিন্তু আমি তোদের মূর্খামির সীমাটা দেখতে চেয়েছিলাম। তাই নীলকুঠির দানব যখন একটু একটু করে তোর ফাদার আর অমিয়ভূষণের প্রাণরস চুষে খাচ্ছিল, আমিই অমিয়ভূষণ সেজে নৌকায় গিয়ে বসেছিলাম। সোম তখন বিভ্রান্ত; নইলে সে হয়তো কিছু বুঝতে পারত।

পরপর কয়েকটা গুলির শব্দ হল। প্রচণ্ড আক্রোশে সোম পিস্তলের সব কটা সিলভার বুলেট উগরে দিয়েছিল ভৈরবের ওপর। কিন্তু তাতে কিছুই হয়নি; বরং ভৈরবের অট্টহাসি আরও বেড়ে গেছিল।

মূর্খ! তোদের এইসব খেলনা শয়তানের ওপর কাজ করতে পারে। কিন্তু ভগবানের একচুলও ক্ষতি করতে পারবে না এরা। বন্ধ কর তোদের এই ছেলেখেলা।

ভৈরবের হাতের ইশারায় একদিকে ছিটকে পড়ল সোম। অসহায়ভাবে সে দেখল, দিব্যানন্দকেও একটা পুতুলের মতো ছুঁড়ে ফেলে দিল কোনো অদৃশ্য শক্তি। যন্ত্রণা আর হতাশায় চিৎকার করে উঠলেন দিব্যানন্দ।

আশ্রমের বাকি আশ্রমিকেরা এতক্ষণ স্তব্ধ হয়ে সব দেখছিল। দিব্যানন্দের আর্তনাদ দেখে তারা রে-রে করে ভৈরবের দিকে ছুটে এল। তখনই হঠাৎ এক ভয়ংকর অগ্নিকুণ্ডলী জেগে উঠল ভৈরবকে ঘিরে। দিব্যানন্দ, সোম, দীপেন্দ্রনারায়ণ আর শ্যামা— এই কটি মানুষ বন্দি হল সেই জ্বলন্ত কারাগারে।

আশ্রমের বাকিরা সেই অগ্নিকুণ্ডকে অতিক্রম করতে পারছিল না। তারা অসহায়ের মতো বাইরে থেকে দেখছিল ভেতরের ঘটনাক্রম।

সোম ততক্ষণে মাটি থেকে উঠে পড়েছিল। সে আবার ছুটে গেছিল ভৈরবের দিকে। কিন্তু বিদ্যুৎস্পৃষ্ট হওয়ার মতোই প্রচণ্ড এক ঝটকায় সে আবার আছড়ে পড়ল মাটিতে। পড়ে থাকা একটা গাছের ডাল তার শরীরে গেঁথে গিয়ে ঝরিয়ে দিল রক্ত।

দিব্যানন্দ একটা মন্ত্র পড়তে শুরু করলেন। কিন্তু তাঁর কণ্ঠস্বর শুরু হয়েই স্তিমিতি হয়ে গেল— যেন কোনো অদৃশ্য হাত তাঁর কণ্ঠনালি চেপে ধরেছে।

ভৈরব ধীর পায়ে এগিয়ে গেলেন শ্যামার দিকে। আবেগবিহ্বল ভঙ্গিতে তিনি বলে উঠলেন, আয় মা, আয়! তোর জন্য কতকাল ধরে অপেক্ষা করে আছি, জানিস? আমার সাধনা সম্পূর্ণ কর মা। এই পৃথিবীর অধিপতি আমাকে বানিয়ে দে মা!

দীপেন্দ্রনারায়ণ ভৈরবের পায়ের ওপরে ঝাঁপ দিয়ে তার দু-পা চেপে ধরতে চেষ্টা করলেন। তাঁর দু-হাতে যেন দাউদাউ আগুন জ্বলে উঠল ভৈরবের সংস্পর্শে আসামাত্র আর্তনাদ করে তিনি ভৈরবের পা ছেড়ে দিলেন।

নিজের বিশাল হাত বাড়িয়ে শ্যামাকে তখন প্রায় ছুঁয়ে ফেলেছিল ভৈরব। হঠাৎ সোম ঝড়ের মতো এসে দুজনের মধ্যে প্রাচীর হয়ে দাঁড়াল।

তোর মূর্খামির সীমা নেই, সোম! ব্যঙ্গভরে বললেন ভৈরব, বারবার দয়া করে আলতো ছুঁয়ে তোকে ছেড়ে দিচ্ছি। এদিকে তুই মরার জন্য ঘুরে ঘুরে আসছিস! আয়, এবার তোকে তোর ফাদারের কাছেই পাঠিয়ে দিচ্ছি। ও কী? নতুন কোনো খেলনা নাকি ওটা?

একটা অদ্ভুত নকশা কাটা লম্বাটে ছুরি ছিল সোমের হাতে। শক্ত হাতে সেটা সে বাগিয়ে ধরেছিল ভৈরবের দিকে।

বেশ। মরার আগে শেষ সুযোগ দিচ্ছি তোকে। দ্যাখ, এই দুনিয়ার কোনও ছুরি ভৈরবকে মারতে পারে কি না।

ভৈরবের পেটে সজোরে ছুরিটা ঢুকিয়ে দিল সোম।

আহহ্!

এই প্রথম ভৈরবের মুখ থেকে যন্ত্রণাসূচক একটা শব্দ বের হল। যন্ত্রণার থেকেও বেশি করে তার মুখে ফুটে উঠল অবিশ্বাসের ছাপ। তিনি যেন বিশ্বাসই করতে পারছিলেন না যে কোনো ছুরি তাঁর শরীরকে ভেদ করতে পেরেছে। থরথর করে কেঁপে উঠল তাঁর শরীর।

ঠিক বলেছিলি, ভৈরব। সোমের গলা থেকে হিসহিসিয়ে বেরিয়ে আসে শব্দগুলো, এই দুনিয়ার কোনো ছুরিই তোকে মারতে পারবে না। কিন্তু ভালো করে তাকিয়ে দ্যাখ, তোকে আমি ছুরি মারিনি। ছুরি তো এখনও আমার হাতেই।

হতবাক ভৈরব নিজের পেটের দিকে তাকিয়ে স্তম্ভিত হয়ে গেলেন। এ কী! এ তো ছুরি নয়। বরং গাছের একটা শুকনো ডালে জড়ানো একটা ময়ূরের পালক— সেটাই আমূল গেঁথে গেছে তাঁর শরীরে! সেখান থেকে বেরিয়ে আসছে কালচে রক্তের ধারা।

ক্ষমতার মোহে তুই অন্ধ হয়ে গেছিলি। নীলকুঠির সব কথা তুই শুনেছিলি। কিন্তু ওই ময়ূরের পালকটা যে অমিয়ভূষণ আমাকে দিয়েছিলেন— এই কথাটাকে তুই গুরুত্বই দিসনি, তাই না?

সোমের কথাগুলো আর রুদ্র ভৈরবের কানে পৌঁছোচ্ছিল না। তঁর অঙ্গ-প্রত্যঙ্গ শিথিল হয়ে আসছিল। অনেক সাধনা, অনেক জ্ঞান আর ক্ষমতা দিয়ে গড়ে তোলা তাঁর সাম্রাজ্য ক্ষুদ্রাতিক্ষুদ্র অণু-পরমাণুতে বিলীন হয়ে যাচ্ছিল।

চারপাশের অগ্নিকুণ্ড ক্রমশ নিভে আসছিল। সেই ধোঁয়া আর নিভন্ত শিখাদের মধ্য দিয়ে বাইরের দৃশ্য তখনও দেখতে পাচ্ছিলেন ভৈরব। তাঁর চোখে পড়ল, দূরে দাঁড়িয়ে থাকা জটলার মধ্যে খাটো ধুতি-পরা একটা বাচ্চা ছেলেও ছিল; সে মুচকি মুচকি হাসছিল। ভৈরবের হঠাৎ মনে হল, ওই হাসিটা যেন তাঁর বড়ো চেনা। কিন্তু এমন একচোখো কালো ছেলেকে তিনি কোথায় দেখেছিলেন?

আর কিছু মনে করতে পারলেন না রুদ্র ভৈরব। তাঁর পৃথিবী অন্ধকারে আচ্ছন্ন হল।



।। ২১।।

গল্পটা শেষ করে অনেকক্ষণ চুপ করে রইলেন প্রফেসর সোম। বুঝতে পারছিলাম, শ্যামা, অমিয়ভূষণ, ভৈরব – অতীতের সেই বিচিত্র আবর্তে তিনি যেন হারিয়ে গেছেন। ভ্যানে বসে যাওয়ার বাকি সময়টা আমি তাঁকে আর বিরক্ত করিনি। বরং দূরে কালচে সবুজ গাছের ছায়া, পথের পাশে বন্ধ স্কুলের সামনের মাঠে একঝাঁক কিশোরের ফুটবল নিয়ে ছুটোছুটি, ঝুড়িমাথায় হেঁটে যাওয়া এক মেয়ের অবাক দৃষ্টি, দূরে কোথাও খঞ্জনি হাতে একমুখ হাসি নিয়ে এক বাউল— এদের মধ্যেই ডুব দিয়েছিলাম।

শান-বাঁধানো একটা জায়গার কাছে এসে ভ্যান-রিকশা থামল। লোকজনের ব্যস্ততা, কথা, একটা চায়ের গুমটির ভিড়— এ-সব দেখে প্রফেসর যেন সম্বিত ফিরে পেলেন। এসো। বলে তিনি নেমে পড়লেন ভ্যান থেকে। চালকের প্রাপ্য মিটিয়ে তিনি এগোলেন সামনের দিকে।

আমিও তাঁর পিছু-পিছু হাঁটছিলাম। একটা খেয়াঘাটের সামনে এসে দাঁড়ালেন প্রফেসর।

দেখলাম, এক বিপুলা নদীর সামনে এসে দাঁড়িয়েছি আমরা। সে-নদীর মাঝে-মাঝে চর জেগে উঠলেও বোঝা যায়, বর্ষায় এর রুদ্ররূপ দেখলে সমীহই শুধু নয়, ভয়ও হতে বাধ্য। একটা ছোট্ট খেয়াঘাটের একধারে একটা ডিঙি নৌকা বাঁধা ছিল। তাতে বসে ছিল এক মাঝি।

এক মিনিট! এই দৃশ্য আমি আগে কোথায় দেখেছি? না! দেখিনি; তবে শুনেছি— কিছুক্ষণ আগেই, প্রফেসরের মুখে।

আমাদের কি নদী পার হতে হবে? আরআমরা কি সেই দিব্যানন্দ মহারাজের আশ্রমে যাচ্ছি প্রফেসর? আমি উত্তেজনায় চিৎকার করে উঠলাম।

নদী পারাপারের গুরুত্ব জান, কৌশিক? মুচকি হাসলেন প্রফেসর সোম, সফলভাবে সার্থকভাবে জীবনের নদী পেরোতে ক-জন পারে? চলো, এগিয়ে যাই।

শিকার
ছেলেধরা

জানলাটা আলতো হাতে খুলে দিতেই একফালি চাঁদের মিষ্টি আলো ছড়িয়ে পড়ল গোটা ঘর জুড়ে।

আনন্দে হাততালি দিয়ে উঠল ছোট্ট রুবি। চাঁদের আলো তার কী যে ভালো লাগে! শুধু ইচ্ছে করে লম্বা-লম্বা গাছগুলোর ফাঁক দিয়ে একছুটে ওই নীল পাহাড়ের বুকে পৌঁছে যেতে— যার ঠিক গায়ে লেগে আছে ওই লালচে চাঁদ।

তারপরেই সে মুঠো-মুঠো চাঁদের আলো মেখে নেবে সারা শরীরে। পকেটে করে খামচে নিয়ে আসবে বাড়তি আলোটুকু। কিন্তু হায়!

রুবি, একদম দুষ্টুমি করবে না। এই বাড়ি ছেড়ে কোথাও বেরোবে না। আমি যাব আর আসব। ভালো মেয়ে হয়ে থাকবে, কেমন? জান তো, সেই রডরিগেজ আঙ্কেলের ছেলের সঙ্গে। কী হয়েছিল? তুমি এক পাও ঘরের বাইরে বেরোবে, আর ছেলেধরা অমনি খপ করে ধরে নেবে তোমায়।

ঠাকুমার কথায় আঁতকে উঠে মাথা নেড়ে সায় দেয় রুবি। তার মা-বাবা নেই। দিনের পর দিন এইভাবেই চলে আসছে। সে ঠাকুমার চোখের মণি। কিন্তু ঠাকুমা একটু বেশিই সতর্ক থাকেন— কিছুতেই চোখের আড়াল হতে দেন না রুবিকে।

সকাল বেলা তো ওর একদমই বের হওয়া বারণ। ঠাকুমা নিজেও বেরোন না। রাতে ঠাকুমা বেশিরভাগ দিন একাই বেরোন খাবার নিয়ে আসতে। কোনো-কোনোদিন খুব কান্নাকাটি করলে তবেই রুবির ভাগ্যে বাইরে বেরোনোর সুযোগ আসে। তাও ঠাকুমা সর্বক্ষণ হাত ধরেই রাখে তার।

আজও সে খুব বায়না করেছিল— এমনকি মিছিমিছি কেঁদেও ছিল খুব। কিন্তু ঠাকুমার সেই এক গোঁ।

না রে, রুবি। সোনা আমার, ছেলেধরাদের উৎপাত আজকাল বড্ড বেড়ে গেছে। তোকে বাইরে নিয়ে বেরোলে যদি কিছু হয়ে যায়, আমি বাঁচব কেমন করে, বল? জুলি আর শেফার্ড যাওয়ার পর তুই আমার শেষ সম্বল। মন খারাপ করিস না সোনা। দেখিস তোর জন্য আজ অনেক ভালো ভালো খাবার নিয়ে আসব।

ঠাকুমা গেছে অনেকক্ষণ হল। আর আসছেই না! কই, এত দেরি তো হয় না। ভাবছিল রুবি।

রাগ হয়ে যায় রুবির। উঁহু, আজ আর সে কারও কথা শুনবে না। ও-সব ছেলেধরা- টেলেধরা বাজে কথা। আসলে ঠাকুমা ভাবে, একবার বাইরে গিয়ে নীল পাহাড়ে চাঁদের দেখা পেলে, সে যদি আর এই বদ্ধ অট্টালিকায় ফিরে না আসে? যদি রুবি তাকে ভুলে যায়!

আর নয়। রুবি বেরিয়ে পড়ে, চুপিসাড়ে!

দ্রুত পায়ে ফিরছিলেন ভিক্টোরিয়া।



।।২।।

রক্তবীজ

নাহ্, আজ সত্যিই বড্ড দেরি হয়ে গেছে। আসলে এই জঙ্গলেও যে খাবার এত দ্রুত শেষ হয়ে আসবে— এ-কথা ভাবতে পারেননি তিনি। খাবারের জন্য তাঁকে হন্যে হয়ে ঘুরতে হয়েছে এ-প্রান্ত থেকে ও-প্রান্ত। আবার নতুন কোনো আবাস খুঁজে নিতে হবে তাঁর আর একরত্তি নাতনিটার জন্য। এই জঙ্গল ক্রমে ফ্যাকাসে হয়ে উঠছে।

ঘরে ফিরে ভূত সদর দরজা হাট করে খোলা; কেউ কোথাও নেই! দেখার মতো চমকে উঠলেন ভিক্টোরিয়া।

হায় সর্বশক্তিমান! কোথায় গেল একরত্তি রুবি? ঠাকুমার দেরি দেখে চঞ্চল কিশোরী কি আজ একাই বেরিয়ে পড়েছে এই ভয়ংকর জঙ্গলে? আতঙ্কে কেঁপে ওঠেন ভিক্টোরিয়া। নীল পাহাড়ের প্রতি রুবির প্রীতির কথা তাঁর অজানা নয়। তিনি ছুটে বেরিয়ে আসেন— যেভাবে হোক রুবিকে খুঁজে পেতেই হবে!

গাঢ় অন্ধকার নেমে এলেও চাঁদের আলোয় পথ চিনতে অসুবিধে হচ্ছিল না রুবির। ভয়ও করছিল না তার। করবেই বা কেন?

এই পথ বা জঙ্গল তো তার কাছে অজানা নয়। ঠাকুমা যে কেন শুধু-শুধু এত ভয় পায়, কে জানে! বরং ঠাকুমার সামনে আচমকা উপস্থিত হয়ে সে প্রমাণ করে দেবে, সে আর ছোট্টটি নেই।

দেখতে-দেখতে অনেকটা পথ পেরিয়ে আসে রুবি। চাঁদ আরও কাছে নেমে এসেছে যেন। নীল পাহাড় খুব কাছেই মনে হচ্ছে। তবে কি সে পৌঁছে গেছে?

আরে! ওটা কীসের শব্দ হল? কাদের যেন পায়ের আওয়াজ শুনতে পেল রুবি। ঠাকুমার পায়ের আওয়াজ সে চেনে। এটা সে-রকম নয়। তাহলে এরা কারা? তবে কি ঠাকুমার কথাই সত্যি হবে?

কান খাড়া করে রাখল রুবি। তার চোখ চারদিকে সবকিছু লক্ষ করার চেষ্টা করছিল। হঠাৎ কিছু বুঝে ওঠার আগেই, একটা কালো লোমশ কী যেন তার গায়ের ওপর লাফিয়ে পড়ল। রুবি প্রস্তুত হয়েই ছিল। সে একপাশে সরে গিয়ে লাফিয়ে উঠল সেটার বুকের ওপর।

এ তো একটা মানুষ! এক কামড়ে তার গলার নলিটা ছিঁড়ে ফেলতে চাইল রুবি। কিন্তু পারল না সে।

একঝটকায় কে যেন ধাক্কা দিয়ে ফেলে দিল রুবিকে। মাটিতে আছড়ে পড়ে পরবর্তী আক্রমণের জন্য প্রস্তুত হল সে। তখনই সে দেখল, পেছনের জমাট-বাঁধা অন্ধকার থেকে একটা কালো আলখাল্লা পরা লোক এগিয়ে আসছে। তার হাতে একটা বড়ো সিলভার ক্রুশ— যার ছুঁচল মুখটা থেকে কালো রক্তের ধারা চুইয়ে নেমে আসছে।

মারো সোম! মারো ওটাকে। বাচ্চা বলে রেয়াত কোরো না। সাক্ষাৎ শয়তানের বাচ্চা ওটা! মাটিতে পড়ে থাকা মানুষটা চিৎকার করে উঠল। তবু ক্রুশধারী আলখাল্লা-পরা লোকটা কিছুক্ষণের জন্য যেন থম মেরে গেল। কী যেন ভাবছিল সে।

সুযোগের অপেক্ষায় ছিল রুবি। লাফিয়ে উঠে এক ধাক্কায় সে আলখাল্লা-পরা লোকটিকে মাটিতে ফেলে দিল। তারপর তার বুকে চেপে বসল। কিন্তু আর কিছু করার আগেই সে তীব্র, জান্তব আর্তনাদ করে উঠল।

মাটিতে পড়ে থাকা লোকটা কখন উঠে এসেছে— তা সে লক্ষই করেনি। রুবির অজান্তে তার পিঠে সিলভারের একটা খণ্ড আমূল গেঁথে দিল লোকটা।

আকাশের দিকে মুখ করে ঢলে পড়ে রুবি। তার মুখের দুপাশ থেকে কুকুরের মতো দুটো ছেদক দাঁত চাঁদের আলোয় ঝলসে উঠছিল তার পরেও।

তোমাকে কামড়াতে পারেনি তো, সোম? মাটিতে পড়ে থাকা মানুষটির হাত ধরে তোলার ফাঁকে প্রশ্ন করল অন্যজন।

নাহ্, টরাস। আসলে বয়স হয়ে যাচ্ছে তো। তাই রিফ্লেক্সগুলো আর কাজ করে না আগের মতো। মুচকি হেসে বললেন সোম।

বয়স না বন্ধু। তোমার ওজনটা একটু কমাও এবার। দেখবে, সব ঠিক কাজ করবে।

এনিওয়ে, আমাদের নেক্সট স্টেপ কী টরাস? আমার তো মনে হয়, এখানে আমাদের কাজ শেষ! সোম প্রশ্ন করলেন।

এ তো সামান্য বীজ ছিল সোম। এইবার আসল গাছটা ওপড়ানোর পালা।

পুরো পরিবার আগেই গেছে। শেষ সম্বল নাতনিকেও হারিয়ে ফেলল এবার। আমার মনে হয় না ওই বুড়ি আমাদের আর কিছু ক্ষতি করতে পারবে।

ভুল করছ, সোম। ভ্যাম্পায়ারদের শেষ করতে হলে তাদের পুরো ফ্যামিলি চেইনটা শেষ করতে হয়। না হলে, কে বলতে পারে যে ওই সামান্য গাছই একদিন জঙ্গল হয়ে আমাদের ঘিরে ফেলবে না?

একটা ধারালো সিলভার ক্রুশ রুবির বুকে হাতুড়ি দিয়ে সজোরে গেঁথে দিলেন টরাস। আর্ত চিৎকার আর একটা বিশ্রী গন্ধে ভরে যায় চারপাশ। রুবির শরীর থেকে বের হওয়া ধোঁয়ার কুণ্ডলীর মধ্য দিয়ে হেঁটে যান রুদ্র সোম আর টরাস। কিন্তু তাঁরা খেয়াল করেননি যে দূরের অন্ধকারে গাছের ফাঁকে একজোড়া হলদেটে চোখ তাঁদের লক্ষ করছিল। বিষাদ আর প্রতিশোধের এক অদ্ভুত আগুন ধিকধিক করে জ্বলছিল সে দু-চোখ জুড়ে!



।।৩।।

প্রফেসর সমীপেষু

জিনিসটা কিন্তু খাসা হয়েছে। কী বল, কৌশিক?

মুখ ভরতি খাবার ছিল, তাই নীরবে মাথা নাড়ালাম প্রফেসর সোমের কথায়। ফোর্থ স্যাটারডে, তাই ব্যাংক বন্ধ। সুযোগ পেতেই চলে এসেছি প্রফেসরের বাড়ি।

আজ সারাদিন খাব-দাব আর গপ্পো শুনব— এই রুটিনের নড়চড় নেই।

কচুরি জিনিসটা সারাবছর খেলেও, শীতের মুখে মুখে কচি কড়াইশুটির সঙ্গে ব্যাপারটা জমে এক্সট্রিম পয়েন্টে গিয়ে দাঁড়ায়। তার সঙ্গে আলুর দম! উফ্, যেন ব্রায়ান মের লিডের সঙ্গে ফ্রেডি মারকিউরির ভোকাল। যেন গ্যারি মুরের গিটারের সঙ্গে…

প্রফেসর অন্য টপিকে ঢুকে গেলে গল্প শোনা মাঠে মারা যাবে। তাই প্রফেসরকে মাঝপথে থামিয়েই আমি বলে উঠলাম, প্রফেসর, ওই কথাটা কিন্তু শেষ হয়নি।

কোন কথাটা? আসলে বয়স হচ্ছে তো, একটু খেই হারিয়ে যায়। হেসে উঠলেন প্রফেসর।

ঠিক। তবে গোস্ট-হান্টারদের ব্যাপারে জানতে হলে তোমাকে কিন্তু আগে গোস্ট- হান্টিং সম্পর্কে জানতে হবে।

বলুন বেশ-বেশ। তবে দেখো, আজ কিন্তু গপ্পো না হয়ে নীরস প্রবন্ধ হয়ে যেতে পারে। তখন আবার আমাকে দোষ দিও না বাপু। মুচকি হেসে বলে উঠলেন প্রফেসর।

কম দিন তো হল না আপনার সঙ্গে আলাপের। দিনের শেষে আপনি যে গল্প বলবেনই— এ আমার স্থির বিশ্বাস। আমিও হেসে জবাব দিলাম।

বেশ। তবে শুরু করি।

দেখো কৌশিক, এই ভূত বা প্রেতের অস্তিত্বে বিশ্বাসী আর অবিশ্বাসী— মানব সভ্যতার ইতিহাসে প্রায় শুরু থেকেই দুপক্ষকে পাওয়া যায়। তবে, এই তথাকথিত গোস্ট-হান্টার বা ভূত শিকারি কিন্তু বেশ রিসেন্ট ফেনোমেনন। সপ্তদশ শতকের শুরুর দিকে অলৌকিক বা অতিলৌকিক ঘটনার তদন্তের কিছু উদাহরণ পাওয়া যায়। তবে যুক্তি আর প্রযুক্তি— দুইয়ের সমন্বয় ঘটানো গোস্ট-হান্টার বা প্যারানর্মাল ইনভেস্টিগেটরদের সংখ্যাটা হু-হু করে বাড়ে বিংশ শতাব্দীর তৃতীয় দশক থেকে। তবে হ্যাঁ, গোস্ট হান্টিং-এর বীজ বোনা হয়েছিল স্পিরিচুয়ালিজম নামক মুভমেন্টের মধ্যে দিয়ে।

স্পিরিচুয়ালিজম?

হ্যাঁ, কোনো একজন মিডিয়াম বা মাধ্যমের সাহায্যে মৃত ব্যক্তির স্পিরিট বা আত্মার সঙ্গে যোগাযোগ করা সম্ভবঅষ্টাদশ শতকের একেবারে গোড়াতেই এক সুইডিশ মিস্টিক এইরকম একটা ধারণা দিয়েছিলেন। ১৮৪৮ সালে নিউইয়র্কের হাইডসভিলের বাসিন্দা ফক্স পরিবারের মাধ্যমে এই ব্যাপারটা হঠাৎই অনেক বেশি সংখ্যক মানুষের আগ্রহ, উত্তেজনা, ভয়এ-সবের কারণ হয়ে উঠেছিল। সেই বছর ফক্স পরিবার নতুন একটি বাড়িতে থাকতে শুরু করেছিল। শুরু থেকেই বাড়িটার হন্টেড হাউস হিসাবে বদনাম ছিল। একেবারে প্রথম দিন থেকেই ফক্স পরিবারের প্রায় সকলেই সেই বাড়িতে বিদেহীর অস্তিত্ব কম-বেশি টের পেয়েছিলেন। তবে সবচেয়ে বেশি প্রভাবিত হয়েছিল পরিবারের দুটি ছোটো মেয়ে— কেট ফক্স আর মার্গারেট ফক্স, এই দুই বোন।

কী দেখেছিলবা বুঝেছিল তারা? আমি প্রশ্ন করলাম।

কেট বলেছিল, সে যখন ঘুমোয়, কে নাকি ঠান্ডা হাতে তাকে বারবার ছুঁয়ে যায়। মার্গারেট বলেছিল, ঘুমের মধ্যে তার কম্বল নাকি বারবার কে টেনে সরিয়ে দেয়।

তার পরের ব্যাপারটা অনেকটাই আনুমানিক। সেই ধারণা অনুযায়ী, দুই বোন মিলে নাকি এমন কিছু একটা জিনিস বানিয়ে ফেলেছিল— যেটা বিদেহীদের মনোভাবকে প্রথমে আওয়াজ, তারপর সেই আওয়াজকে বর্ণমালায় রূপান্তরিত করতে সক্ষম হয়। সেই থেকেই তারা সেই হানাবাড়ির প্রেতাত্মার সঙ্গে যোগাযোগ করতে পেরেছিল। সেই প্রেতাত্মা তাদের কাছে নিজের পরিচয় দিয়েছিল। সেই সূত্র ধরে বেসমেন্ট খুঁড়ে একটা মানুষের খুলিও উদ্ধার হয়েছিল। বলাই বাহুল্য, এরপর ফক্স বোনেদের খ্যাতি চারদিকে ছড়িয়ে পড়তে শুরু করে। মিডিয়াম হিসাবে তারা বিখ্যাত হয়ে ওঠে। বিদেহী প্রিয়জনের সঙ্গে কথা বলার জন্য, বা তাদের ছেড়ে যাওয়া সূত্রের নাগাল পাওয়ার জন্য মানুষ মিডিয়ামদের খুঁজতে থাকে। ফলে ফক্স বোনেদের মতোই প্রচুর মিডিয়াম গজাতে থাকে এই সময়— মানুষ যাদের ওপর রীতিমতো নির্ভরশীল হয়ে পড়ে।

স্পিরিচুয়ালিজম শুরু থেকেই তাহলে খুব জনপ্রিয় ছিল, তাই না?

হ্যাঁ, জনপ্রিয়তা যে শুরু থেকেই ছিল— এ-কথা অস্বীকার করার কোনো উপায় নেই। তবে হ্যাঁ, জনপ্রিয়তার পাশাপাশি স্বাভাবিকভাবেই প্রচুর প্রশ্নও উঠতে শুরু করে এই গোটা ব্যাপারটাকে কেন্দ্র করে।

মিডিয়াম ঠিক কে, প্রফেসর? তার কাজটা কী?

স্পিরিচুয়ালিস্টরা বিশ্বাস করেন যে বিদেহীরা আমাদের সঙ্গে যোগাযোগ করতে সক্ষম। তার জন্য কোনো বিশেষ পুরুষ বা মহিলা মাধ্যম হিসেবে কাজ করতে পারেন। এঁরাই মিডিয়াম— যাঁরা সজ্ঞানে বা অজ্ঞানে, মানে যাকে লোকে ট্রান্সস্টেট বলে সেই অবস্থায়, ওপারের বার্তা এপারে আনতে সমর্থ হন। মিডিয়ামরা বিভিন্ন ধরনের পরিবেশ আর উপকরণ ব্যবহার করতেন। অন্ধকারাচ্ছন্ন ঘর, একটা টেবিল, তার চারপাশ ঘিরে কিছু চেয়ারে কিছু মানুষ, আর মধ্যমণি মিডিয়াম নিজে— এই সামগ্রিক ব্যাবস্থাটাকে বলা হতো séance। কখনও উপযুক্ত পরিবেশ গড়ে তুলতে যন্ত্রসঙ্গীতের সাহায্যও নেওয়া হত। আলো-আঁধারি ভুতুড়ে হাতের সঞ্চালনা, বিকৃত কণ্ঠস্বর এগুলো সবই seance-এর অঙ্গ ছিল। মার্কিন গৃহযুদ্ধের পর ও-দেশে, ক্রমে ইউরোপ জুড়েও স্পিরিচুয়ালিজমের সাংঘাতিক প্রসার ঘটেছিল। আসলে সহসা এত মানুষের মৃত্যু হওয়ার ফলে একটা অদ্ভুত মানসিকবা আত্মিক শূন্যতা তৈরি হয়েছিল বহু মানুষের মধ্যে। তাঁরা সবাই চাইতেন প্রয়াত প্রিয়জনের সঙ্গে না-বলা কথাগুলো সেরে নিতে। কিন্তু মিডিয়ামের সাহায্যে ইচ্ছেটি পূরণ করতে গিয়েই আসল সমস্যা দেখা দিল।

কী সমস্যা প্রফেসর?

অল্প সময়ে প্রচুর চাহিদা তৈরি হলে যা হয় আর কী। ফ্রড মিডিয়াম আগেও ছিল; এইসময় তাদের সংখ্যা বাড়ল হু-হু করে। অর্থ আর খ্যাতির লোভে তারা মানুষের বিশ্বাসকে অপব্যবহার করতে শুরু করেছিল। প্রতিক্রিয়া হিসেবে আর একটি দলের আবির্ভাব ঘটে— যারা এই গোটা সিস্টেম নিয়েই প্রশ্ন তোলে। শুধু ধাপ্পাবাজ মিডিয়ামদের ধরে ফেলাই নয়, তারা প্রেতাত্মার সঙ্গে যোগাযোগ, বা তাদের উপস্থিতির পুরো বিষয়টাকেই সন্দেহের চোখে দেখেছিল।

ছোটো, অথচ প্রভাবশালী বেশ কিছু সংগঠন তৈরি হল এই সময়। তাদের কাজই ছিল বৈজ্ঞানিক দৃষ্টিভঙ্গীর মাধ্যমে এই ঘটনাগুলোর ব্যাখা খোঁজা। সেই সময়কার এক প্রখ্যাত দার্শনিক উইলিয়াম জেমস বলেছিলেন, বিজ্ঞানের আলোয় আমরা যদি সব অতিপ্রাকৃতকেই অসৎ মানুষের স্বার্থান্বেষী কার্যকলাপ বলে দেগে দিই, তাহলে আমরা সেই সত্যটাকে শুরুতেই উপেক্ষা করে ফেলব— a natural kind of fact of which we do not yet know the full extent

কবি ফ্রেডরিক মায়ারস, মনস্তাত্ত্বিক এডমন্ড গার্নি এবং দার্শনিক হেনরি সিজউইক মিলিতভাবে ১৮৮২ সালে গ্রেট ব্রিটেনে সোসাইটি ফর ফিজিকাল রিসার্চ- সংক্ষেপে SPR প্রতিষ্ঠা করেছিলেন। শুরুতেই তাঁরা প্রতিষ্ঠানের লক্ষ্যটি একেবারে স্পষ্ট ভাষায় বলে দিয়েছিলেন— To examine without prejud।ce or prepossession and In a scientific spirit those faculties of man, real or supposed, which appear to be inexplicable on any generally recognized hypothesis

আজ গোস্ট-হান্টারদের যে রূপ তুমি দেখতে পাচ্ছো, বা চাইছ সেটা আসতে তখনও অনেক দেরি। কিন্তু তার শুরু মোটামুটি এখান থেকেই হয়ে গেছিল। তবেশিকারের পেছনে অনেকরকম স্বার্থই তো থাকে, তাই না?



।।৪।।

মার্গারেট

একজ্যাক্টলি করে থেকে এই ঘটনাগুলো শুরু হয়েছে, ম্যাম?

নিশ্চিত করে দিনক্ষণ বলা মুশকিল। তবে দুর্ঘটনার প্রায় দুমাস পর, একরকম হঠাৎ করেই এটা শুরু হয়েছিল।

অকাল্ট ডিটেকটিভ সেবাস্টিয়ান মুরের চেম্বারে বসে ছিলেন মার্গারেট ব্রিগেঞ্জা। গত কয়েকদিন ধরে তাঁর ওপর দিয়ে যেন ঝড় বয়ে গেছে; দুঃস্বপ্নের কালো রাত যেন আর কাটতেই চাইছে না। অসময়ে মিস্টার ব্রিগেঞ্জা যাওয়ার পর সবে যখন তিনি একটু গুছিয়ে উঠতে শুরু করেছেন, তখনই আবার শুরু হয়েছে এক নতুন বিপদ। এমন কিছু ঘটনা ঘটছে— যেগুলো যেমন সবাইকে বলাও যাবে না, তেমন চেপে রাখাও যাবে না।

উপায় না দেখে শেষ অবধি তিনি সেবাস্টিয়ান মুরের কাছে এসেছেন। যাদের যাওয়ার, তারা চলে যায়। কিন্তু যারা রয়ে যায়, তাদের তো বেঁচে থাকতে হবে নিজের মতো করে।

যদি কিছু মনে না করেনদুর্ঘটনা ঘটল কীভাবে?

সেদিন আমাদের বিবাহবার্ষিকী ছিল। বরিস সকাল-সকাল বেরিয়ে পার্কারসন বেকারি গেছিল— আমার ফেভারিট ব্লুবেরি ফ্রুট-কেক আনার জন্য। অপেক্ষায় ছিলাম, কখন কলিং বেল বাজবে, আর আমাকে কেকের সঙ্গে একটা সারপ্রাইজ দেবে বরিস। প্রতিবারই সে এটা করত। কিন্তু সেদিন কলিং বেলটা আর বাজেনি! পুলিশের গাড়ির সাইরেন শুনতে পেয়ে ছুটে গিয়ে দরজা খুলে দিয়েছিলাম। ওরাই বলেছিল, ব্রেক ফেল করে বরিসের গাড়ি নিম্ফা ভ্যালির খাদেডুকরে কেঁদে উঠলেন মার্গারেট।

নিজেকে শক্ত করুন, ম্যাম। আমরা বাইরে থেকে সামান্য কিছু সাহায্য করতে পারি। কিন্তু আগামী কদিন আপনাকেই সব সামলাতে হবে।

সেবাস্টিয়ানের কথায় নিজেকে সামলে নিলেন মার্গারেট।

আচ্ছা, মিস্টার ব্রিগেঞ্জার সম্পূর্ণ দেহ কি পাওয়া গেছিল? প্রশ্নটা আপত্তিকর শোনালে মাফ চাইছি।

মাফ চাওয়ার কিছু নেই। আমি বিপদে পড়ে আপনার কাছে এসেছি। প্রশ্নের উত্তর দিতে আপত্তি হবে কেন? তবেপ্রশ্নের উত্তরটা আমি নিশ্চিতভাবে দিতে পারব না। পুলিশ, আর ডিজাস্টার ম্যানেজম্যান্ট টিম যথাসাধ্য চেষ্টা করেছিল। কিন্তু অত উঁচু থেকে পড়া এবং তারপরের বিস্ফোরণে গাড়িটা নাকি টুকরো-টুকরো হয়ে গেছিল। সেই সঙ্গে বরিসও…! ওরা একটা কাপড়ে মোড়া ছিন্নভিন্ন দেহ আমার হাতে তুলে দিয়েছিল শুধু। কণ্ঠরুদ্ধ হয়ে এল মার্গারেটের। মাথা ঝাঁকিয়ে সেবাস্টিয়ান বুঝিয়ে দিলেন, এই বিষয়ে আর কিছু বলতে হবে না।

এবার বলুন, এই সমস্যা কবে থেকে ও কীভাবে শুরু হল?

সেবাস্টিয়ানের প্রশ্নে কিছুক্ষণ চুপ করে রইলেন মার্গারেট। মুখের ভাব দেখে বোঝা যাচ্ছিল, বলা আর না-বলার এক অদ্ভুত দোলাচলে ভুগছেন তিনি। শেষ পর্যন্ত একটা গভীর দীর্ঘশ্বাস ফেলে মার্গারেট বলতে শুরু করলেন।

বরিস চলে যাওয়ার পর থেকে আমি একাই থাকি। কোনো অসুবিধা হয় না। বাড়িও এমন কিছু বড়ো নয় যে একাকিত্ব আমার মনে বিভ্রম ঘটাবে। একেবারে লাগোয়া না হলেও কাছাকাছি আরও অনেকের বাড়ি আছে। অথচ গত সপ্তাহ থেকেআমার সবসময়ই মনে হচ্ছে, ও যেন আমাকে দেখছে! বিশেষত যখন যখন আমি খুব খুশি থাকছি, তখনই এটা আরও বেশি করে মনে হচ্ছে।

খুশি থাকছেন– মানে? আপনি নির্দ্বিধায় আমাকে বলতে পারেন। কথাগুলো আর কেউ জানবে না।

বেশ। নিজেকে শক্ত করে নিলেন মার্গারেট, যখনই আমি বাড়ির মধ্যে কারও সঙ্গে ঘনিষ্ঠ হচ্ছি, বা নিজের মতো করেই যখন থাকছি, তখনই মনে হচ্ছে, ও যেন আমাকে দেখছে। সেই সময়গুলোতে আমি ওর প্রিয় পারফিউম ল্যাভেন্ডারের গন্ধও পাই।

বুঝতে পেরেছি। এক কাজ করুন। আমি কিছু নোটস দেব আপনাকে। সেখানে কিছু উপকরণের নাম লেখা থাকবে, আর সেগুলো প্রয়োগের উপায় বলা থাকবে। এগুলো মেনে চলতে হবে আপনাকে। আশা করছি আপনার সমস্যার সমাধান হয়ে যাবে। এক সপ্তাহ পরে আপনার বাড়ি গিয়ে পরবর্তী পদক্ষেপের ব্যাপারে জানিয়ে আসব। পরমপিতা আপনার মঙ্গল করুন।

মার্গারেট চলে যাওয়ার পর উঠে গিয়ে সদর দরজাটা বন্ধ করে দেয় সেবাস্টিয়ান। তারপর দৃঢ় গলায় পেছনে ফিরে বলে ওঠে, সোফার পেছন থেকে বের হয়ে আসুন— যিনি লুকিয়ে আছেন। অনেকক্ষণ আগেই দেখেছি আপনাকে।

সেবাস্টিয়ানের হুংকারের চোটে সোফার পেছন থেকে এক দীর্ঘকায় মূর্তি বেরিয়ে এল এবার।



।।৫।।

সেবাস্টিয়ানের বিচার

শান্তি!

সারাদিন কাজের শেষে বাড়ি ফিরে এই একটা জায়গাই সব চিন্তাভাবনা ভুলিয়ে দেয়।

বাথটবের জলে নিজের শরীর ডুবিয়ে দিলেন মার্গারেট। বাথসল্টের প্রতিটি কণা যেন তাঁর শরীরের অণু-পরমাণুর সঙ্গে মিশে শান্তি নিয়ে আসছে। তারই সঙ্গে যুক্ত হয়েছে সুবাসিত মোমের মোহময় আবেশ। তাঁর দুচোখ যেন জুড়িয়ে আসছে।

কদিন আগেও এমন একক অথচ আনন্দমুখর পরিবেশ মার্গারেটর কল্পনারও অতীত ছিল। প্রতিমুহূর্তে তাঁর মনে হত, বরিসের বিদেহী দৃষ্টি তাঁকে দেখছে। সঠিক সুযোগ পেলেই সেই বিদেহী যেন ঝাঁপিয়ে পড়ে তার সঙ্গে হওয়া অন্যায়ের প্রতিশোধ নেবে। আর কেউ না জানুক, মার্গারেট তো জানেন। দুর্ঘটনার আগের রাতে তাঁর প্রেমিক রবার্ট নিজের মেকানিকের জ্ঞান কাজে লাগিয়ে বরিসের গাড়ির ব্রেকটা অচল করে দিয়েছিল!

মার্গারেটের ভ্রান্তিই হোক বা অপরাধবোধ— এই ঘটনার পেছনে যেটাই কাজ করে থাকুক, আপাতত সব শান্ত হয়ে গেছে। সেবাস্টিয়ানের টোটকা দারুণ কাজ দিয়েছে। গত একসপ্তাহ ধরে ভালো আছেন মার্গারেট। একবারের জন্যও তাঁর মনে হয়নি যে মৃত বরিসের রক্তচক্ষু তাঁকে অনুসরণ করছে। তাঁর গায়ের সেই ল্যাভেন্ডার গন্ধটাও স্থায়ীভাবে বিদায় হয়েছে।

বরিসকে এভাবে পৃথিবী থেকে সরিয়ে দেওয়ার ইচ্ছে মার্গারেটের ছিল না। কিন্তু তাঁর কাছে আর উপায় ছিল না। রবার্ট ক্রমশ অধৈর্য হয়ে উঠছিল। এই অবৈধ সম্পর্কের কথা সে বরিসকে জানিয়ে দেবে— এমন হুমকিও দিচ্ছিল। যাইহোক, সেই অতীত ভুলে এবার এগিয়ে যেতে হবে মার্গারেটকে। তার আগে একটাই কাজ সারার আছে। পরশু সেবাস্টিয়ান এসেছিলেন। কালো কাপড়ে বাঁধা ছোট্ট একটা পুঁটলি মার্গারেটকে দিয়ে তিনি বলে গেছেন, এই শেষ উপাদানটা স্নানের জলে একদিন মিশিয়ে দিলেই বরিসের হাত পুরোপুরি মুক্তি পাওয়া যাবে। বাথটবে বসেই পুঁটলিটা নিয়ে দুহাতে খুলতে শুরু করলেন মার্গারেট।

হা ঈশ্বর! এ জিনিস কোথায় পেলেন সেবাস্টিয়ান?

কাপড়ের পুটলির মধ্যে ছিল একটা ছোট্ট আঙুলের টুকরো। জিনিসটা পচে উঠলেও কোনো এক অজ্ঞাত কারণে তার থেকে দুর্গন্ধ আসছিল না। তার বদলে ভেসে এল তীব্র ল্যাভেন্ডারের গন্ধ!

চিৎকার করে উঠে মার্গারেট বাথটবের মধ্যেই ছুড়ে দিলেন মাংসের টুকরোটা।

অবিশ্বাস্য দ্রুত গতিতে আঙুলের টুকরোটা জলের মধ্যে মিশে গেল। তারপর সেটা একটা আস্ত হাতে রূপান্তরিত হল কিছু বুঝে ওঠার আগেই। হাতটা অক্ষত ছিল না। দুর্ঘটনার স্বাক্ষর সে বহন করছিল সদর্পে। কিন্তু সেই অবস্থাতেও মার্গারেটের শরীরটাকে এক ঝটকায় জলের গভীরে টেনে আনল সেটা।

চোখ মুখ দিয়ে জল ঢুকছিল। দম বন্ধ হয়ে আসছিল। নিজেকে ছাড়ানোর আপ্রাণ চেষ্টা করছিলেন মার্গারেট; কিন্তু পারছিলেন না। বরিসের শক্তির সামনে তিনি আগেও অসহায় ছিলেন। সেদিনও…

জল ঝাপ্টানোর প্রবল শব্দে ঘুম থেকে জেগে উঠলেন সেবাস্টিয়ান। তাঁর মাথা দপদপ করছিল।

স্বপ্ন? তাই হবে। উঠে জল খেলেন সেবাস্টিয়ান। তখনই তাঁর নাকে ভেসে এল ল্যাভেন্ডারের তীব্র গন্ধ।

গন্ধের উৎস খুঁজতে গিয়ে স্টাডি টেবিলের ওপর একটা খাম দেখতে পেলেন সেবাস্টিয়ান। তাতে ছিল নোটের বান্ডিল। আর কিছু ছিল না সেখানে; তার দরকারও ছিল না। ক্লায়েন্ট যে তৃপ্ত— তার প্রমাণ হিসেবে আর কীই বা প্রয়োজন?

প্রথম-প্রথম এই টাকা নিতে কুণ্ঠা হত। কিন্তু এখন আর সেবাস্টিয়ানের সংকোচ হয় না।

মানুষকে সাহায্য করার জন্য কত ব্যবস্থা রয়েছে। এমনকি প্রেতেদের বিরুদ্ধে লড়ার জন্যও রয়েছে গোস্ট-হান্টার। কিন্তু অতৃপ্ত, অন্যায়ের বিচারপ্রার্থী বিদেহীদের ন্যায়বিচার দেওয়ার মতো কেউ নেই। তাই এই দায়িত্ব তিনি নিজের কাঁধে তুলে নিয়েছেন। প্রণালী শঠতা আর হিংস্রতায় ভরা হলেও সেবাস্টিয়ান বিচারই করছেন।



।। ৬।।

হন্টিং আর হান্টিং

বল তো কৌশিক, গোস্ট-হন্টিং আর গোস্ট-হান্টিং— এই দুইয়ের মধ্যে পার্থক্য কী?

দুটোই এক তো! আমি বললাম।

একেবারেই নয়। মুচকি হেসে বলে উঠলেন প্রফেসর সোম, দুটো বানান খেয়াল করে দেখো। একটা হান্টিং (ghost hunt।ng), আর একটা হন্টিং (ghost haunt।ng) হান্টিং ব্যাপারটা কিছুটা আমাকে দেখে, কিছুটা নানা জিনিস পড়ে জেনেছ। এবার হন্টিং- টা বোঝাই।

বিখ্যাত প্যারানরমাল ইনভেস্টিগেটর এবং অকাল্ট বিশেষজ্ঞ জ্যাক ব্যাগনস বলেছেন, a haunt।ng ।s the repeated man।festat।on of strange and ।nexpl।cable sensory phenomena at a certa।n locat।on, অর্থাৎ, হন্টিং হল কোনো নির্দিষ্ট জায়গায় ঘটে চলা এমন কিছু অদ্ভুত এবং ব্যাখ্যাবিহীন ঘটনার সমষ্টি, যেগুলোর উত্তর সাধারণ মানুষের কাছে অজানা। স্বাভাবিকভাবেই তারা এ-সব ঘটনায় বিচলিত হয়ে পড়ে এবং অলৌকিক কিছুর উপস্থিতি কল্পনা করে ফেলে।

অদ্ভুত আর ব্যাখ্যাবিহীন বলছেন। তার মানে এমন সব ঘটনাই অলৌকিক নাও হতে পারে?

একজ্যাক্টলি, কৌশিক! প্রতিটি অদ্ভুত ঘটনার সঙ্গে কোনো বিদেহী শক্তিই জড়িত থাকবে— এমন কিছুতেই বলা যায় না। তবু, ব্যবহারিক অর্থে আমরা এদের সাধারণত গোস্ট-হন্টিংই বলে থাকি। একটা উদাহরণ দেওয়া যাক।

ধরো, তুমি কোনো কাজ সেরে গভীর রাত্রে একা-একা বাড়ি ফিরছ। নির্জন রাস্তা, কেউ কোথাও নেই। হঠাৎ তোমার মনে হল, তোমাকে কে যেন পেছন থেকে অনুসরণ করছে। পেছন ফিরে কিন্তু কাউকে দেখতে পেলে না। এর দুটো কারণ থাকতে পারে।

কী রকম? আমি প্রশ্ন করলাম।

প্রথম কারণ, কোনো চোর বা বদমাইশ দুষ্ট অভিপ্রায়ে তোমার পিছু নিয়েছে। তুমি তাকানো মাত্রই সে নিজেকে গোপন করে ফেলছে— যাতে তোমার ওপর নির্দিষ্ট সময়ে আঘাত হেনে তার কার্যসিদ্ধি করতে পারে।

দ্বিতীয় কারণ, ওই পেছনে আসা পায়ের আওয়াজ তোমার শোনার ভুল, বা দুর্বল মনের কল্পনা।

প্রথম কারণটা ঘোরতর লৌকিক। এক্ষেত্রে তোমাকে সাহায্য করতে পারে পুলিশ বা প্ৰশাসন।

দ্বিতীয় কারণটিও লৌকিক হবে যদি সেটি মাত্র একদিনই ঘটে থেমে যায়।

কিন্তু এমনও হতে পারে যে প্রতিরাতেই যখন তুমি অফিস থেকে ফিরে আস, ওই একই জায়গায় একই ঘটনার পুনরাবৃত্তি ঘটে। প্রতিরাতেই তুমি পেছনে ফিরে কাউকে দেখতে পাও না। চোর-ডাকাতের ব্যাপারটাও সেক্ষেত্রে প্রযোজ্য হয় না।

তখন?

তখনই চলে আসে গুরুত্বপূর্ণ একটা প্রশ্নটা। এই যে গোটা ঘটনা— এটা তোমার মনের বাঘ, না বনের বাঘ? মনের বাঘ হলে তো মিটেই গেল। সেক্ষেত্রে তোমার উপযুক্ত চিকিৎসার প্রয়োজন।

কিন্তু যদি বনের বাঘ হয়, অর্থাৎ এমনটা যদি সত্যিই হয়ে থাকে, তখনই প্যারানরমাল ইনভেস্টিগেটর বা গোস্টহান্টারের আগমন হয়। তারাই পরীক্ষা-নিরীক্ষা করে ঠিক করে, তোমার সঙ্গে যা ঘটছে সেটা প্রাকৃতিক বা ন্যাচারাল, নাকি সুপারন্যাচারাল।

কিছুটা অন্তত বুঝলাম।

বুঝলে কৌশিক, এই গোস্ট-হন্টিং-এর গোটা ব্যাপারটাই অত্যন্ত আনপ্রেডিক্টেবল। কখনও সেটা রোজই ঘটতে পারে।

কখনও সেটা কোনো নির্দিষ্ট তিথিতে অনুভূত হয়। আবার কখনও কয়েক দশক অন্তর বোঝা যায় তাকে। আর কী না ঘটে এর মধ্যে? কাউকে দেখা যাচ্ছে না, কিন্তু পায়ের শব্দ শোনা যাচ্ছে। লাইট আপনা-আপনি জ্বলছে-নিভছে। হঠাৎ অদ্ভুত গন্ধ নাকে আসছে। চামড়ায় আচমকা ফুটে উঠছে পোড়া দাগ। প্রচণ্ড আক্রোশে আসবাবপত্র উলটে ফেলা হচ্ছে— কিন্তু আশেপাশে কেউ নেই! এইরকম অসংখ্য ঘটনা হন্টিং-এর সঙ্গে জড়িত। তাই এককথায় এদের সবাইকে গোস্ট-হন্টিং বলা হলেও প্যারানরমাল বিশেষজ্ঞরা দীর্ঘদিনের গবেষণা আর পর্যবেক্ষণের ভিত্তিতে এদের বিশেষ কিছু প্যাটার্ন আর বৈশিষ্ট্য অনুযায়ী একাধিক শ্রেণিতে ভাগ করেছেন।

কী-কী শ্রেণি?

রোসো বাপু। গোস্ট-হান্টিং-এর চেয়েও তো বেশি খাটিয়ে নিচ্ছ এইসব প্রশ্ন করে। একটু কফি খেয়ে নিজেকে চাঙ্গা করে নিই আগে।



।।৭।।

হন্টিংচরিত

সামান্য কিছু মতবিভেদ থাকলেও, বিশেষজ্ঞরা হন্টিংকে মোটামুটি এই কটা শ্রেণিতে বিন্যস্ত করেছেন- ট্র্যাডিশনাল, রেসিডুয়াল, পোল্টারজাইস্ট, ডেমনিক, আর পোর্টাল হন্টিং। সারা দুনিয়া জুড়ে যা কিছু সুপারন্যাচুরালের ঘটনা ঘটে, তাদের মোটামুটি এতেই ফেলা যায়।

ট্র্যাডিশনাল হন্টিং-কে অনেকে ইন্টালিজেন্ট হন্টিংও বলে থাকেন। অপঘাত মৃত্যু সেটা দুর্ঘটনা বা খুন যাই হোক—

এক্ষেত্রে ফ্যাক্টর হয়ে দাড়ায়। জীবদ্দশায় যেখানে থাকত, প্রেতাত্মা মৃত্যুর পরেও সেখানেই আটকে থাকে- জেনে বা না-জেনে।

মানে?

অপঘাতে মৃত্যুর ফলে অনেক প্রেতই বুঝতে পারে না যে তাদের মানবশরীরের মৃত্যু ঘটেছে। এই জগতে যে তাদের প্রয়োজন ফুরিয়েছে— তা তারা বুঝতে পারে না। একবার শরীর চলে গেলে পড়ে থাকে শুধু শক্তি। তার তারতম্যেই প্রেতাত্মার স্বভাবের বহিঃপ্রকাশের তারতম্য ঘটে। যিনি জীবদ্দশায় ভালো ছিলেন, মানে পজিটিভ ছিলেন, তাঁর প্রেতের আচরণে পজিটিভ এনার্জি দেখা যায়। জীবদ্দশাতেই যিনি খারাপ স্বভাবের ছিলেন, তাঁর ট্র্যাডিশনাল হন্টিঙে নেগেটিভ এনার্জির বহিঃপ্রকাশ ঘটে। তেমন প্রেতাত্মার মধ্যেই মানুষের অনিষ্ট করার ইচ্ছে দেখা যায়। দরজা-জানালায় ধাক্কা দেওয়া, জিনিসপত্র ফেলে দেওয়া, লাইট অফ-অন করা, বিকৃত শব্দ করে ভয় দেখানো, তাপমাত্রার অস্বাভাবিক হেরফের করা— এ-সবই ট্র্যাডিশনাল হন্টিং-এর অংশ। বেশিরভাগ হন্টেড হাউসে এইসবই দেখা যায় আর কি। তবে জীবিত মানুষের খুব বেশি ক্ষতি এরা করতে পারে না। মানুষ আচমকা চরম ভয় পেয়ে নিজের ক্ষতি নিজেই করে ফেলে।

গোস্ট-হান্টার এমন অবস্থায় কী করেন? তিনি প্রেতাত্মাকে চিহ্নিত করে সেই বিশেষ জায়গাটির সঙ্গে তার যোগসূত্র খুঁজতে থাকেন। সেটা পাওয়া গেলেই সেই প্রেতাত্মাকে তিনি বোঝাতে চেষ্টা করেন যে সে আর এই জগতে নেই।

আচ্ছা!

হ্যাঁ, এবার রেসিডুয়াল হন্টিং-এর কথায় আসি। তবে তার আগে…

পাইপে অগ্নিসংযোগ করলেন প্রফেসর। মিঠে তামাকের সুগন্ধী ধোঁয়ায় ভরে উঠল ঘর। মুখ থেকে পাইপ সরিয়ে প্রফেসর বললেন, রেসিডুয়াল হন্টিং-ই সবচেয়ে বেশি দেখা যায়। এক্ষেত্রে প্রেতাত্মার নিজস্ব কোনো ভূমিকাই থাকে না, বলা চলে। A residual haunting is a playback of a past event The apparitions involved are not spirits, they are recordings of the event প্রেতাত্মা বা তেমন কোনো এন্টিটি এখানে কিছু করে না। কিন্তু তার পেছনে ফেলে যাওয়া শক্তির প্রকাশ ঘটে অতীতের ঘটনার লুপ-আকারে পুনরাবৃত্তির মাধ্যমে।

ধর, কোনো ভিডিও কিম্বা অডিও একটা বিশেষ উপাদান দিয়ে তৈরি ফিল্মের উপর রেকর্ডিং করা হত। সেটাকে অক্সিডাইজড করার মধ্যে দিয়ে প্রক্রিয়াটা সম্পূর্ণ হত। প্যারানর্মাল রিসার্চাররা পরীক্ষা করে দেখেছেন, কিছু কিছু বিল্ডিং মেটেরিয়াল, যেমন ধর পুরোনো প্রাসাদ বা দুর্গে ব্যবহৃত শ্লেট-পাথর, এইরকম ভূমিকা নেয়। তাদের গঠনে ঠিক কী বিশেষত্ব আছে, তা ব্যাখ্যা করা মুশকিল। আবার এও দেখা গেছে নিত্য-ব্যবহৃত ধাতব বস্তু, এমনকি দেওয়ালে পুঁতে রাখা সামান্য পেরেকও কখনওসখনও ফিল্মের মতো আচরণ করে।

সবসময় নয়; কিন্তু কোনো-কোনো ক্ষেত্রে একটা মর্মান্তিক ঘটনার প্রভাব একটা অন্যরকম শক্তির জন্ম দিতে পারে। সেই শক্তি ঘরের চার দেওয়ালের মধ্যে, বা কোনো একটা রাস্তার মোড়ে কোনোভাবে বন্দি হয়ে যেতে পারে। একেই বলা হয় রেসিডুয়াল এনার্জি। সময়ের একপেশে লুপ তৈরি হয় এই শক্তির প্রভাবে। ঠিক সেই দিনের সেই সময় এলেই অতীতে ঘটে যাওয়া সেই দুর্ঘটনা, বিশেষত মৃত্যুকে সে প্লেব্যাক করতে থাকে।

আপনি বললেন, এটা নাকি সবচেয়ে বেশি দেখা যায়। কোথায় এদের দেখা যায়, প্রফেসর?

অনেক জায়গায়। সেগুলো বেশ বিখ্যাতবা কুখ্যাত যা বলবে। এর উদাহরণ হিসেবে টাওয়ার অফ লন্ডন-এ অ্যান বোলেন-এর ছায়ামূর্তি, ব্রাউন লেডি অফ র‍্যানহ্যাম হল-এদের কথাই বলা যায়। এমনকি, এই যে তুমি আর আমি প্রতি শনিবার গল্পের আসর জমাই, এতে আমাদের দুজনেরই ইমোশনাল এনার্জি জড়িয়ে থাকে, তাই না?

হ্যাঁ, প্রফেসর।

শনিবারের নির্দিষ্ট টাইম-লুপেই আমরা আলোচনাগুলো করে থাকি। কে বলতে পারে, এই ঘরে রাখা সোফা, চেয়ার, কিম্বা এই টেবিলে রাখা সামান্য অ্যাশট্রেও রেসিডুয়াল এনার্জি স্টোর করে রাখছে না? হয়তো আজ থেকে একশো বছর পর কেউ এখানে এসে আমাদের গল্প করতে দেখবে। কিন্তু আমরা তখন সশরীরে এখানে থাকব কি? প্রত্যক্ষভাবে থাকব না; তবে ওই রেসিডুয়াল এনার্জি তো থেকেই যাবে।

বুঝলাম। আমরাও যে হন্টিং-এর চরিত্র হয়ে উঠতে পারি— এটা ভেবেই বেশরোমাঞ্চ হচ্ছে, প্রফেসর। কিন্তু এর সমাধান কীভাবে হয়?

স্থান আর কালের পরিবর্তন আমাদের হাতে নেই। তাই পাত্রের পরিবর্তন ঘটাতে হয়। অর্থাৎ যেখানে রেসিডুয়াল হন্টিং ঘটছে, সেখানকার রেসিডুয়াল এনার্জির অনুঘটক উপাদান খুঁজে বের করতে হয়। তারপর সেটাকে নিশ্চিহ্ন করতে পারলেই কেল্লা ফতে। এবার পোল্টারজাইস্ট হন্টিং-এর কথায় আসি।

আবার একটু বিরতি নিলেন প্রফেসর সোম, তারপর শুরু করলেন

এই শব্দটা জার্মান— যার অর্থ হল no।sy ghosts আগে লোকে একে ট্র্যাডিশনাল হন্টিং-এর সঙ্গে গুলিয়ে ফেলত। পরে বিশ্লেষণ করে বোঝা যায়, এই ধরনের হন্টিং-এ প্রেতাত্মা বা কোনও অতিপ্রাকৃত এন্টিটির কোনো প্রত্যক্ষ সম্পর্কই নেই।

মানে?

মানে এখানে অনুঘটক হলো মানুষ।

মানুষ! কীভাবে?

সাইটোকাইনেসিস! এর অর্থ হল ~ The power to move th।ngs by energy generated ।n the bra।n, এই ধরণের কাইনেটিক এনার্জির অস্তিত্বের কথা পদার্থবিজ্ঞানে স্বীকৃত না হলেও প্যারাসাইকোলজিতে এর ভূরি-ভূরি উদাহরণ ডকুমেন্টেড হয়েছে। গোস্ট-হান্টাররা লক্ষ করেছেন, বিশেষত মেয়েরা শৈশবে বা বয়ঃসন্ধির দোরগোড়ায় জ্ঞানত বা অজ্ঞানত এই ধরনের ক্ষমতার অধিকারী হয়। কেউ কোথাও নেই, কিন্তু দরজায় নক করা বা জিনিসপত্র ফেলে দেওয়ার মতো ঘটনা ঘটে তাদের সামনে। গলা টিপে ধরার অনুভূতি হয়, অথচ কাছেপিঠে কেউ নেই! এমন কিছু ঘটতে দেখলে অন্য কেউ ভয় পেয়ে যায়; ভাবে ভৌতিক উপদ্রব। অথচ শুধুমাত্র মস্তিষ্কে উৎপন্ন তরঙ্গের সাহায্যেই কিছু কিছু মানুষ এমন ঘটনা ঘটিয়ে ফেলে— সেও তাদের অজান্তে।

অজান্তে! কীভাবে?

শুধুমাত্র অভিমান বা রাগের বশে, হয়তো খুব কাছের লোকের ওপরেই তারা এমন শক্তি প্রকাশ করে ফেলে।

হান্টারের কাজই হল সাসপেক্টেড পোল্টারজাইস্ট এজেন্ট-কে চিহ্নিত করার পর তাকে তার ক্ষমতা সম্পর্কে বোঝানো। দরকার হলে তাকে হাতে-নাতে ধরে বোঝাতে হয়, সে কী করছে এবং তার কী ফল হতে পারে। ওটা না করা হলে এই হন্টিং অত্যন্ত বিপজ্জনক হয়ে উঠতে পারে।

এই পর্যন্ত বলে প্রফেসর উঠলেন। রান্নাঘরের দিকে গেলেন দেখে উৎসাহ বেড়ে গেল— অস্বীকার করব না। গল্পের সঙ্গে প্রহ্লাদের পেশ করা সুখাদ্য যুক্ত হলে পুরো ব্যাপারটা অন্য মাত্রা পেয়ে যায়!

আচ্ছা কৌশিক, পাইপটা ধরানোর ফাঁকে প্রফেসর জানতে চাইলেন, তোমাদের প্রজন্ম তো সুপারহিরো মুভি-টুভির খুব ভক্ত বলে মনে হয়। তাহলে পোর্টাল জিনিসটা নিয়ে নিশ্চয় তোমার একটা ধারণা আছে?

খুব একটা পরিষ্কার ধারণা নেই, প্রফেসর। অকপটে স্বীকার করলাম, এটুকু বলতে পারি যে প্রমাণিত না হলেও এই পোর্টালের ধারণাটা দাঁড়িয়ে আছে প্যারালাল ইউনিভার্সের সম্ভাবনার ওপর। মাল্টিভার্সের ধারণায় এমন প্রতিটি সম্ভাবনার সঙ্গেই জড়িয়ে আছে অন্য কোনো মহাবিশ্ব – যা অন্য মাত্রা বা ডাইমেনশনে থাকতে পারে, বা অন্য কোথাও যেটা অঙ্ক দিয়েই শুধু ব্যাখ্যা করা যায়। এমন মহাবিশ্বের সঙ্গে আমাদের দুনিয়ার এমনিতে কোনো যোগাযোগ নেই। কিন্তু সেইরকম অন্য কোনো মহাবিশ্বের সঙ্গে যোগাযোগ করার মতো কোনো দরজা হঠাৎ করে আমাদের এই দুনিয়াতেই খুলে যেতে পারে। সেই দরজাই হল পোর্টাল।

একসেলেন্ট! একরাশ ধোঁয়া ছেড়ে পাইপ হাতে নিয়ে আমার পিঠ চাপড়ে দিলেন প্রফেসর সোম। তারপর আবার বলতে শুরু করলেন, বিশেষজ্ঞদের মতে, The idea of a portal, possibly to another dimension, is not a new one It has been suggested that there exist places all over the world that serve as doorways from our world to another These doorways may provide access for entities to come into our world ব্যাপারটা বুঝলে? ভিন্ন বিশ্বের ভিন্ন-ভিন্ন এন্টিটি— যারা তাদের ডাইমেনশানের জন্য স্বাভাবিক হলেও আমাদের ডাইমেনশানে একেবারেই অস্বাভাবিক, এখানে এসে পড়লে তাদের প্রভাব রীতিমতো ক্ষতিকর হতে পারে। একেই পোর্টাল হন্টিং বলা হয়। এর উদাহরণ বহুযুগ ধরেই রেকর্ড করা হচ্ছে।

কীরকম?

ক্রপ সার্কেল জিনিসটা তো জানই। অজ্ঞাত উড়ন্ত বস্তু দেখতে পাওয়া, নানাধরনের দৈত্য-দানব জাতীয় জীবের মুখোমুখি হওয়া— এগুলো সবই পোর্টাল হন্টিং-এর উদাহরণ। এই মহাবিশ্বের নির্দিষ্ট কিছু জায়গায় বারবার এই অতিপ্রাকৃতিক ঘটনাগুলো ঘটেছে! বিশেষজ্ঞরা মনে করেন, কোনো কারণে সেই অঞ্চলগুলোতেই শক্তির হেরফের হয়ে সাময়িকভাবে পোর্টাল তৈরি করে। অনেকে এও মনে করেন যে প্রাচীন যুগে কেউ-কেউ কোনোভাবে এমন পোর্টালের নাগাল পেয়েছিলেন। সেইভাবে দেখা-শোনা নানা অভিজ্ঞতাই পরবর্তীকালে নানা কাব্য বা সাহিত্যে ধরা পড়েছিল।

কিন্তু প্রফেসর, এই পোর্টাল কোনো মানুষের পক্ষে কি খুলে ফেলা বা অ্যাক্সেস করা সম্ভব?

অবশ্যই সম্ভব। বিভিন্ন সুনির্দিষ্ট পন্থা এবং আচারের মাধ্যমে যে অন্য জগতের বাসিন্দা এন্টিটি-কে আহ্বান করা সম্ভব— এ তো আমি দেখেইছি। সেটা এই ধরণের পোর্টাল ওপেনিং ছাড়া আর কী? সবচেয়ে বড়ো কথা, আমার ধারণা যে পোর্টাল খোলার পর ঠিকঠাক বন্ধ না করা হলে ওই জায়গা বছরের পর বছর সক্রিয় থাকে। পোর্টাল হন্টিং-এর অনুঘটক হিসেবে সেটাই কাজ করে চলে তারপরেও।

আর ডেমনিক হন্টিং?

ডেমনিক হন্টিং-এর সিলেবাস বিশাল বড়ো। বিরসবদনে বললেন প্রফেসর। তারপরেই তাঁর চোখ কৌতুকে চকচক করে উঠল, তার ওপর রান্নাঘর থেকে যা সুগন্ধ আসছে, তাতে এ-সব আর মাথায় আসছে না। পরে হবে না হয়।

ছোটো করে হলেও বলে যান, প্রফেসর। আকুল হয়ে বলে উঠলাম, আবার দুম্ করে কখন অন্য গল্পে চলে যাবেন! এটা আর শেষ হবে না।

ছাড়বেই না যখন, তাহলে ছোটো করেই বলি। বসে পড়লেন প্রফেসর। তারপর আবার বলতে শুরু করলেন।

প্রায় সব সভ্যতার কিংবদন্তি, সাহিত্যে, মিথলজিতে এই ডেমন বা অপদেবতার সন্ধান পাওয়া যায়। শুধু খ্রিস্টান ভাবনার উদাহরণই দিই। নিউ টেস্টামেন্ট অনুযায়ী লুসিফারের সঙ্গে ঈশ্বরের যুদ্ধে কিছু দেবদূত লুসিফারের পক্ষ নিয়েছিল। ঈশ্বর ক্রুদ্ধ হয়ে লুসিফার এবং তার সমস্ত সহযোগী বিদ্রোহীদের স্বর্গ থেকে চিরতরে বিতাড়িত করেছিলেন। সেইসব পথভ্রষ্ট দেবদূতই হল ডেমন। তাদের দলপতি লুসিফার- যাকে আমরা ডেভিল বা শয়তান নামেও চিনি।

অজস্র ডেমনের কথা শোনা ও পড়া যায়। এরা সাধারণত মানুষকে বিভিন্ন খারাপ কাজে প্ররোচিত করে থাকে। ডেমনিক হন্টিং যে-সব কারণে দেখা যায় তাদের মধ্যে থাকবে শয়তানের সাধনা, ব্ল্যাক ম্যাজিকের ভুল প্রয়োগ, উইজা বোর্ডের ভুল সঞ্চালনা, আর অতি অবশ্যই ডেমনকে বিশেষভাবে ডেকে আনার ঘটনা।

এক-একটি ডেমন এক-এক ধরনের ক্ষমতার অধিকারী হয়। মানুষ যখন মানসিকভাবে সবচেয়ে দুর্বল অবস্থায় থাকে, তাকে সহজ অথচ ভুল রাস্তা দেখিয়ে অন্ধকারের পথে টেনে নিয়ে যায় এই ডেমনরা। ঈশ্বরের সবচেয়ে সুন্দর সৃষ্টি হল মানুষ তাকেই বিপথগামী করে ঈশ্বরের বিরুদ্ধে সেই আদসিম যুদ্ধটা তারা আজও চালিয়ে যাচ্ছে। অকস্মাৎ অথচ অকারণে শরীর ও মনের কষ্ট, হঠাৎ দুর্গন্ধে কাবু হওয়া, বিকট আওয়াজ শুনতে পাওয়া, দুঃস্বপ্ন, নিজের ক্ষতি করার ইচ্ছে— এগুলো সবই ডেমনিক হন্টিং-এর নিদর্শন। তাই এমন জিনিসের শিকার হওয়া ব্যক্তিকে উদ্ধার করার জন্য গোস্ট-হান্টাররা সাধারণত উপযুক্ত এক্সোরসিস্টের সাহায্য নেন! এক্সোরসিজম নিয়ে নিশ্চয়ই কিছু জিজ্ঞাসা করবে না, কৌশিক। হাজারটা সিনেমা দেখে ফেলেছো— আমি জানি।

নীরবে হেসে মাথা নাড়লাম শুধু।



।। ৮।।

অতীতের কড়া নাড়া

তখন আমি হোলি ট্রিনিটি চার্চের সঙ্গে একটা কাজ করছি। প্রফেসরের মুখটা গম্ভীর হয়ে গেল, একদিন ঘরে ফিরে দেখলাম, আমার নামে একটা চিঠি এসেছে। টাসের চিঠি।

টরাস?

ওহো, তোমাকে এত কথা বললাম; টরাসের কথাই বলা হয়নি। সে না থাকলে তো এ গল্পের শুরুই হবে না। টরাস রেজমন্ড ছিল একজন স্থানীয় গোস্ট হান্টার। একটা কেস সলভ করতে গিয়ে তার সঙ্গে আমার আলাপ হয়েছিল। কেসটা রীতিমতো জটিল ছিল। সে-সব সামলানোর ফাঁকে আমাদের মধ্যে গভীর বন্ধুত্বও গড়ে উঠেছিল। আমরা দুজন মিলে অনেকগুলো কেস সলভ করি। বেশ চলছিল, জান। কিন্তু একদিন হঠাৎ টরাস দুম করে হারিয়ে গেল।

হারিয়ে গেল মানে? আমি প্রশ্ন করি!

টরাস নিরুদ্দেশ হয়ে গেছিল। আমি তো বটেই, অ্যাসোসিয়েশানের লোকেরাও চারদিকে খবর নিয়ে ওর কোনো হদিশ পাইনি। শেষ অবধি পুলিশ আর প্রশাসনের সাহায্যও নেওয়া হয়। কিন্তু টরাস যেন বেমালুম উবে গেছিল। ধরেই নিয়েছিলাম যে টরাসের সঙ্গে খারাপ কিছু একটা ঘটেছে। সেটাও নিশ্চয় এমনই— যা ট্রেস করা আমাদের পক্ষে অসম্ভব।

তার মানে?

আমরা কেউই তো খুব একটা স্বাভাবিক কাজ-কর্ম করি না, কৌশিক। তাই আমাদের কাজের একটা প্রতিক্রিয়াও থেকেই যায়। যতই সাবধানে কাজ করি না কেন, কোনো না কোনো সময়ে, কোনো এক অসাবধান মুহূর্তে অতীত এসে ব্যাকফায়ার করতেই পারে। এই চরম সত্য জেনে আর মেনেই আমি, টরাস, বা আমাদের মতো প্রতিটি যোদ্ধাবা শিকারি কাজে নামি। যাইহোক, এতদিন পরে সেই টরাসের চিঠি পেয়ে মনটা আনন্দে ভরে উঠেছিল। ভেবেছিলাম, যাক মানুষটা বেঁচে আছে তাহলে।

টরাসের চিঠিতে কী ছিল প্রফেসর?

দাঁড়াও। চিঠিটা তোমাকে পড়ে শোনাই।



।। ৯।।

টরাসের চিঠি

প্ৰিয় সোম,

চিঠির শুরুতেই তোমার কাছে ক্ষমা চেয়ে নিচ্ছি। অবশ্য যেমন আচরণ আমি তোমাদের সঙ্গে করেছি, তার বোধহয় ক্ষমা হয় না। তবু, বিশ্বাস করো বন্ধু, আমার আর কোনো উপায় ছিল না। ক্লান্ত হয়ে পড়েছিলাম। দমবন্ধ হয়ে আসছিল। আলো আর অন্ধকারের ওই অন্তহীন দ্বন্দ্ব থেকে আমি পালাতে চেয়েছিলাম। চেয়েছিলাম নতুন করে সব কিছু শুরু করতে, সাধারণ মানুষের মতো করে বাঁচতে। অতীতের কোনো ছায়াই যাতে আমাকে আর স্পর্শ করতে না পারে সেটা নিশ্চিত করার জন্যই তোমাদের কিচ্ছুটি না জানিয়ে এইভাবে নিরুদ্দেশ হয়ে গেছিলাম। কারও সঙ্গে সম্পর্ক রাখিনি। নতুন পরিচয়ে নতুন করে সবটা শুরুও করেছিলাম।

তুমি শুনলে খুশি হবে, যা চেয়েছিলাম, তা পেয়েওছিলাম। একটু-একটু করে গড়ে উঠছিল আমার স্বপনীড়। আগের মতো কড়া তামাক আর অ্যালকোহলের গন্ধে নয়, আমার সকাল হত সুন্দরী স্ত্রীর হাতে গড়া প্যানকেকের মিঠে গন্ধে। স্নান করে, ব্রেকফাস্ট সেরে, বউয়ের কপালে চুমু দিয়ে আমি কাজে যেতাম। সারাদিন কাজ সেরে আবার ফিরে আসতাম বাড়িতে। কখনও হাতে অপ্রত্যাশিত উপহার থাকলে তাই দেখে বউ দৌড়ে এসে আমাকে জড়িয়ে ধরত। তার শরীরের মিষ্টি গন্ধ আমার সন্ধেটা সার্থক করে তুলত, সোম।

সত্যিই বড্ড খুশি ছিলাম! গোস্ট-হান্টার হিসেবে জীবনে যা কোনোদিন পাইনি, সেই অনাবিল শান্তিই পেয়েছিলাম। সব ভালো চলছিল। কিন্তু একদিন…! একদিন এক বিষম কালো ঝড় এসে আমার সাজানো সংসারটা তছনছ করে দিয়ে গেল। তিলে-তিলে গড়ে ওঠা স্বপনীড় নিমেষে শশ্মানে পরিণত করে সেটা। আমি কিছুই করতে পারলাম না।

অস্বীকার করব না, সুখের দিনেও এমন কিছু হওয়ার আশঙ্কা আমার সঙ্গী ছিল। অতীতের অন্ধকার যে কোনো এক দিন এসে আমার বর্তমানকে কালিমা লিপ্ত করে দিতে পারে— এ-কথা আমার অজানা ছিল না। সেই বুঝে যথাসম্ভব সতর্কতা অবলম্বনও করেছিলাম। তবু তাকে ঠেকাতে পারলাম না।

বিশ্বাস করো, এই মুহূর্তে আমার কাছে আর কোনো রাস্তা খোলা নেই। বাকিদের কথা আমি জানি না, কিন্তু তুমি যে আজও আমার কথা ভাব— সে-কথা আমি জানি। তাই অসহায়ভাবে বলছি, একবার এসো, সোম। একবার এসো আমার কাছে। জানি, এ আমার একার লড়াই। কিন্তু লড়ার মতো মানসিক দৃঢ়তা আমার আজ আর নেই। অর্ধমৃত হয়েও এখনও বেঁচে আছি শুধু এটুকু জানার জন্য যে আমার এত বড়ো সর্বনাশটা কে করল।

আমার এখনকার নাম আর ঠিকানা রইল চিঠিতে। পারলে এসো সোম— আর একবার, শেষবারের মতো।

ইতি,

তোমার বন্ধু টরাস



।। ১০।।

হেলেনার শ্যাওলা

অদ্ভুত ব্যাপার!

কালকেই পুরো বেসমেন্ট পরিষ্কার করে দিয়ে গেল লোকটা। একদিনের মধ্যেই এগুলো এতটা বেড়ে গেল কীভাবে? অস্বাভাবিক কাণ্ড! বেসমেন্টের দেওয়ালে লেগে থাকা চাপ-চাপ শ্যাওলার ছাপ দেখে গা গুলিয়ে উঠল হেলেনার। কীরকম বিশ্রি একটা গন্ধও বেরিয়ে আসছিল ওগুলো থেকে।

এদিকে টরাসও নেই; দুদিন ধরে বাড়ি ফেরেনি। স্থানীয় অফিসে খোঁজ নিয়েছিল হেলেনা। তারা জানিয়েছে, অতিরিক্ত বৃষ্টির কারণে রাস্তায় ধ্বস নেমেছিল। ফলে টরাসের টিম রাস্তা সারাইয়ের কাজে গিয়ে দূরের পাহাড়ে আটকে গেছে। এদিকে বৃষ্টিরও বলিহারি চারদিন ধরে চলছে তো চলছেই। এতদিন আছে এখানে, কিন্তু নীচের বেসমেন্টে কোনোদিন জল জমতে দেখেনি হেলেনা। এবার তাও দেখা হল। পইপই করে সে টাসকে বারণ করেছিল, যাতে এই নির্জন জায়গায় এত বড়ো একটা বাড়ি ভাড়া না নেয়। সে-কথা সে শুনলে তো! লোকচক্ষু থেকে নিজেকে আর তাকে দূরে সরিয়ে রাখার জন্য টরাস কেন যে এত চেষ্টা করেকে জানে।

ভাগ্যিস নতুন প্লাম্বার ভদ্রলোককে পাওয়া গেল। না হলে জল বোধহয় এতক্ষণে ওপরেই উঠে আসত। চেনা প্লাম্বার বৃষ্টির জন্য আসতে পারেনি। তবে এই নতুন লোকটির সঙ্গেই আবার যোগাযোগ করতে হবে মনে হচ্ছে। এই বিশ্রী শ্যাওলার উৎপাত একেবারেই বরদাস্ত করা যাবে না।

বেসমেন্টের লাইট নিভিয়ে বেরিয়ে এল হেলেনা। অন্ধকার বেসমেন্ট আর শ্যাওলার ছাপগুলো মিশে কেমন যেন অপার্থিব কিছুর মতো ঠেকছিল। বুকে ক্রশ এঁকে বেসমেন্টের দরজা বন্ধ করে দিল হেলেনা।

ডিনার সেরে তাড়াতাড়ি শুয়ে পড়ল হেলেনা। হঠাৎ একটা আওয়াজে তার ঘুম ভেঙ্গে গেল।

কেউ যেন দরজায় আঘাত করছিল!

ঘড়ির দিকে তাকিয়ে সজাগ হয়ে উঠল হেলেনা। এত রাতে কে এল? তবে কি টরাস ফিরে এসেছে?

গাউন গায়ে চাপিয়েই সে বেরিয়ে পড়ল রুম ছেড়ে; তারপর সদর দরজার কি-হোলে চোখ রাখল। কিন্তু বাইরে তো কেউ নেই। তবে কি কেউ বদ রসিকতা করছে তার সঙ্গে?

আবার আওয়াজ হল— এবার একেবারে কাছে।

মেরুদণ্ড দিয়ে হিমস্রোত বয়ে গেল হেলেনার। আওয়াজটা আসছিল বেসমেন্টের দরজা থেকে— কেউ যেন প্রবল আক্রোশে দরজায় আঘাত করে চলেছে।

কী করবে বুঝে উঠতে পারল না হেলেনা। সে কি এই মুহূর্তেই বাড়ি ছেড়ে দৌড়ে পালাবে? নাকি সে বেসমেন্টের যেবা যা আছে, তার মুখোমুখি হবে?

ইষ্টনাম জপতে-জপতে বেসমেন্টের দরজার দিকে এগিয়ে গেল হেলেনা। দরজা খুলতেই একটা তীব্র ঝাঁঝালো গন্ধ পেল সে। কাঁপা কাঁপা হাতে সুইচ বোর্ডের দিকে হাতড়াতেই ভেজা-ভেজা কী যেন একটা লাগল হেলেনার হাতে। ঘেন্নায় হাত সরিয়ে নিতে চাইল হেলেনা – কিন্তু পারল না! ততক্ষণে শ্যাওলা ঢাকা একটা হাত হেলেনার হাতকে শক্ত করে ধরে ফেলেছিল।



।। ১১।।

সূত্রের সূচনা

কোনো সন্ধান পাওনি?

না। রুদ্র সোমের প্রশ্নের উত্তরে মাথা নেড়ে জানালেন টরাস। তাঁরই স্টাডিরুমে বসে ছিলেন তাঁরা দুজন।

প্রাথমিক ঝড়-ঝাপ্টা সামলে নিলেও টরাসের মুখে বিষাদের ছাপ স্পষ্ট ছিল। সেটা দেখেই ঈষৎ নরম গলায় সোম জানতে চাইলেন, পুলিশকে খবর দিয়েছ?

সেটা তো করতেই হয়। দীর্ঘশ্বাস ফেলে সোজা হলেন টরাস, কিন্তু তুমি-আমি ভালো করেই জানি, এ-সব ব্যাপারে তাদের কিছুই করা থাকে না। বেসমেন্টের দেওয়ালের ছাপগুলো তো তুমিও দেখেছ, সোম। তোমার কী মনে হয়?

তুমি যা ভেবেছ— সেটাই ঠিক। প্রতিহিংসার বশে কোনো ডেমনিক স্পেল কেউ প্রয়োগ করেছে। হেলেনাকে টেনে নিয়ে…

নরকের অন্ধকারে অনন্তকাল ধরে পুড়িয়ে মারবে। সোমের কথা শেষ করতে না দিয়েই ডুকরে কেঁদে উঠলেন টরাস।

নিজেকে সামলাও টরাস। যা হয়ে গেছে, তাই নিয়ে আর আমাদের কিছু করার নেই। বরং এই ঘৃণ্য অপরাধ যে করেছে, তাকে শাস্তি দিয়ে হেলেনার যন্ত্রণা কিছুটা হলেও লাঘব করাই আমাদের লক্ষ্য হওয়া উচিত।

প্রফেসরের কথায় নিজেকে সামলে নিলেন টরাস। নিচু গলায় বললেন, এতবছর ধরে আত্মগোপন করে ছিলাম। তারপর কে আমার ওপর শোধ তুলতে গিয়ে হেলেনার এই সর্বনাশ করল, সোম? আমি তো সব ছেড়ে দিয়েছিলাম!

এই প্রশ্নের উত্তর দেওয়া আমার পক্ষে সম্ভব নয়, টরাস। তবে এমন স্পেল যে কাস্ট করেছে, সে নিতান্ত সাধারণ লোক নয়। আর হ্যাঁ, সরাসরি তোমাকে শাস্তি দিলে এর সাধ মিটত না। বরং হেলেনাকে টার্গেট করে সে তোমাকে তিলে-তিলে যন্ত্রণা দিতে চেয়েছে— এটা বলাই যায়। ভালো কথা, এর মধ্যে তোমাদের বাড়িতে নতুন কেউ এসেছিল?

আমি তো কয়েকদিন ধরে বাড়িই ফিরতে পারিনি। তবে পড়শিদের জিজ্ঞেস করে জানতে পেরেছি, এই ঘটনার একদিন আগে নাকি প্রবল বৃষ্টির মধ্যেও এক প্লাম্বার এসেছিল এ-বাড়িতে। বুড়ি সামান্থা তাকে দেখে হেলেনার কাছে জানতে চেয়েছিলেন, এত বৃষ্টির মধ্যে কে এল। তখন হেলেনাই তাকে জানিয়েছিল।

প্লাম্বারের সঙ্গে কথা বলেছিলে?

বলেছিলাম। সে নাকি কিছুই জানে না।

আমার মন বলছে, সেই সব জানে, টরাস। ওকে চেপে ধরলেই সবটা জানা যাবে। দাঁতে দাঁত চেপে বলে উঠলেন প্রফেসর সোম।



।। ১২।।

আগন্তুক প্লাম্বার

সত্যি বলছি, স্যার। টরাসের চোখ দেখে একঝুড়ি মিথ্যে বলতে আর সাহস পায়নি তার প্লাম্বার, যে পাবে আমি যাই, সেখানেই লোকটা যেচে আমার সঙ্গে আলাপ করেছিল। আমি কিছু করতে চাইনি।

তারপর?

লোকটা আমাকে একগাদা টাকা দিয়ে বলেছিল, কোনোদিন যদি আপনার বাড়ি থেকে কোনো কাজ আসে, তাহলে যেন তাকেই কাজটা করার সুযোগ দিই। লোকটা বলেছিল, আপনাকে খুশি করলে নাকি আরও কাজ পাবে সে। এদিকে টাকার পরিমাণ এত বেশি ছিল যে আমি আপত্তি করতে পারিনি। বুঝতেই পারছেন, জুয়ার আড্ডা আর বারে বিস্তর ধারদেনা হয়ে গেছিল। তারপর ওই বৃষ্টির দিন আমার বেরোনোর অবস্থা ছিল না। এদিকে আপনার বাড়ি থেকে ফোন এসেছিল। বাধ্য হয়ে ওই পাবের ওপরের যে সরাইয়ে লোকটা থাকছিল, সেখানে খবর দিয়ে দিই। এর বেশি কিছু জানি না, স্যার। বিশ্বাস করুন!

ভ্যাপসা, অন্ধকারাচ্ছন্ন, অ্যালকোহলের গন্ধে নিমজ্জিত সরাইখানায় গিয়ে অবশ্য হতাশ হতে হল দুজনকেই। সেই লোকটি আর সেখানে ছিল না।

আপনারা যেই হোন, কাস্টমার সম্পর্কে আপনাদের কিচ্ছু জানাতে আমি বাধ্য নই। সরাইখানার মালিক কার্টার ব্যাজার মুখে কথাগুলো বলল। হতাশভাবে টরাস সোমের দিকে তাকালেন। কিন্তু রুদ্র সোম কিছু বলার আগেই কার্টার বলে উঠল, কিন্তু আপনারা যাঁর বর্ণনা দিয়েছেন, সেই ভদ্রলোক এই সরাইখানা ছেড়ে যাওয়ার সময় একটা চিঠি দিয়ে গেছেন। তিনি বলে গেছেন, ওঁর সম্পর্কে কেউ খোঁজ করতে এলে এই চিঠিটা যেন তাকে দিয়ে দেওয়া হয়।

টরাসের হাতে একটা খাম ধরিয়ে দিল কার্টার। তার ভেতরের চিঠিতে লেখা ছিল-

প্রিয় টরাস,

তুমি আমাকে চিনবে না। কিন্তু আমি তোমাকে চিনি, তোমার গল্প জানি। আমি জানি, ঠিক এই মুহূর্তে তোমার মনের মধ্যে কী প্রবল ব্যথার ঝড় উঠেছে। এর সবটাই আমি জানি, কারণ তোমার জীবনে নেমে আসা এই অন্ধকারের অনুঘটক আমি নিজেই।

এই মুহূর্তে আমাকে সামনে পেলে আমার টুটি চেপে ধরতে, তাই না? দীর্ঘদিনের অব্যবহারে জং-ধরা ক্রশটা খুঁজে বের করে আমার বুকে আমূল গেঁথে দিতে। একসময় ধারালো, আজ ভোঁতা ছুরিটা বের করে আমার শরীর থেকে মুণ্ড আলাদা করতে ব্যস্ত হতে। কিন্তু তুমি এর কিছুই করতে পারবে না। যখন এই চিঠি তোমার হাতে পড়বে, তখন আমি অনেক দূরে চলে গেছি।

আমি কে? ধরে নাও, আমিও তোমাদের মতোই আলো আর অন্ধকারের মাঝে দাঁড়িয়ে থাকা এক ক্ষুদ্র সৈনিক। কিন্তু তোমাদের সঙ্গে আমার একটা সামান্য পার্থক্য আছে। আসলে আলো আর অন্ধকারের এই লড়াইতে তোমরা এতই অভ্যস্ত হয়ে পড়েছ যে দুইয়ের মাঝে সূক্ষ্ম ব্যবধানগুলো প্রায়ই তোমাদের নজর এড়িয়ে যায়। সেখানেই শুরু হয় আমার কাজ। সেই সূক্ষ্ম ব্যবধানের জায়গায় দাঁড়িয়ে ন্যায় আর অন্যায়ের ভারসাম্য রক্ষা করি আমি।

এত কথা বলার কোনো প্রয়োজন ছিল না। ভেব না যে তোমার প্রতি আমার কোনো সহানুভূতি বা দুর্বলতা আছে। আসলে কাক কাকের মাংস খায় না, অন্তত খেতে পছন্দ করে না। আমি পেশাদার; ক্লায়েন্টের দেওয়া কাজ পূরণ করায় কোনো খামতি আমি রাখিনি। ক্লায়েন্টের পরিচয়ও আমি প্রকাশ করব না। কিন্তু ওই যে বললাম, দিনের শেষে ন্যায়-অন্যায়ের সূক্ষ্ম ভারসাম্য রক্ষার একটা ছোট্ট দায়ভার আমার ওপর এসে পড়ে। তাই টরাস, আমি একটা সূত্র রেখে যাচ্ছি তোমার জন্য। জানি না তার মাধ্যমে তুমি তোমার মনে ভেসে আসা হাজার প্রশ্নের ভিড়ে কোনো উত্তর পাবে কি না। তবে আমি আশা রাখব যে তুমি পারবে।

বহু বছর আগে ঘটে যাওয়া একটা দৃশ্য তোমাদের মনে করিয়ে যেতে চাই। একটা গভীর জঙ্গলের মধ্যে এক পাগলাটে বুড়ি ফুঁপিয়ে ফুঁপিয়ে কাঁদছে। তার বংশের শেষ প্রদীপটিকে দমকা হাওয়ায় নিভে যাওয়ার হাত থেকে রক্ষা করার জন্য সে দুজন মানুষের সঙ্গে একটা চুক্তি করতে চাইছে। কিন্তু সেই চুক্তি তারা কোনোদিনও মানতে পারেনি, মানেওনি।

ইতি

তোমার বন্ধু…

চিঠিটা রেখে গুম হয়ে বসে রইলেন টরাস।

বুঝতে পারছ কার কথা বলা হচ্ছে এখানে? সোম প্রশ্ন করলেন।

বুঝতে পারছি, সোম। সেই রাতে ওই রক্তবীজের ঝাড়টাকে শেষ না করার ফল আমাকে আজ চুকোতে হচ্ছে।

কিন্তু চিঠিতে কোন চুক্তিভঙ্গের কথা বলা হয়েছে?

এটা তোমার জানার কথা নয়, সোম। দীর্ঘশ্বাস ফেললেন টরাস, ভ্যাম্পায়ারদের গ্রামটাকে আমাদের দল তখন চারদিক থেকে ঘিরে ধরেছিল। আগুন ধরিয়ে দেওয়া হয়েছিল বাড়িগুলোতে। সেই চরম বিশৃংখলার মধ্যে এদিকওদিকে ছুটতে গিয়ে তুমি একটা পুরোনো, পরিত্যক্ত কুয়োয় পড়ে গেছিলে— মনে পড়ে?

হ্যাঁ, মনে আছে। পড়ে গিয়ে জ্ঞান হারিয়ে ফেলেছিলাম। পরে জেনেছিলাম, তুমি আমাকে উদ্ধার করেছ।

একা পারিনি, সোম। ওই বুড়ি ভ্যাম্পায়ার না থাকলে তোমাকে ফিরে পেতাম না সেদিন। সে সাহায্য করেছিল বলেই তোমাকে খুঁজে পেয়ে তুলে আনতে পেরেছিলাম আমি।

তাই তুমি ভিক্টোরিয়াকে কথা দিয়েছিলে?

হ্যাঁ। প্রতিশ্রুতি দিয়েছিলাম, তাকে আর তার অন্তিম বংশধর নাতনির কোনো ক্ষতি করব না আমরা। বিনিময়ে তারা আজীবন লোকচক্ষুর আড়ালেই থাকবে। মানুষের নয়, বুনো পশুর রক্তপান করেই টিকে থাকবে— এই শর্ত ছিল তাদের ওপর। তবু…

কথার খেলাপ করে ভালো করনি, টরাস। গম্ভীর গলায় বললেন সোম, অন্তত আমাকে এ-কথা জানানো উচিত ছিল। আমরা ভগবান নই। অপরাধের দায় আমাদের নিতেই হয়।

গ্লানিময় দুচোখ নামিয়ে মাটির দিকে তাকিয়ে রইলেন টরাস।



।। ১৩।।

স্ট্রেচউডের গহীনে

কর্তৃপক্ষের নির্দেশে এখানে কারও প্রবেশ নিষিদ্ধ। তারপরেও কেউ সীমানা পেরিয়ে প্রবেশ করলে তার দায়িত্ব নিয়মভঙ্গকারীর।

লোহার পাতে লেখা সতর্কবার্তা সময়ের ধারে আর মরচের ভারে জরাজীর্ণ হয়ে প্রায় অদৃশ্য। তার সামনে দাঁড়িয়ে সোম আর টরাস কিছু একটা দেখছিলেন— হয়তো বা অতীতকেই।

কিছুই বদলায়নি, তাই না সোম?

হ্যাঁ। সায় দিলেন সোম, তারের বেষ্টনীতে আবৃত স্ট্রেচউড ফরেস্ট, সরকারের সতর্কবাণী— এগুলোর কোনোটাই বদলায়নি।

সোমের মনে হচ্ছিল, ওপাশের ঘন অন্ধকার জঙ্গল যেন দু হাত তুলে তাদের সাদরে আহ্বান জানাচ্ছে— পনেরো বছর আগে যেমনটি জানিয়েছিল। ভারি অদ্ভুত এই জঙ্গল! দিনের বেলাও এখানে সূর্যরশ্মির প্রবেশাধিকার নেই। দীর্ঘশ্বাস ফেলে সোম মাথা নাড়লেন। এই অন্ধকার জঙ্গলেই যে অন্ধকারের জীবেরা ঠাঁই নেবে— এ আর আশ্চর্য কী?

পনেরো বছর আগের ভুলটা শোধরাতে হবে আমাকে। টরাস সোজা হয়ে দাঁড়ালেন এবার।

আমাকে নয়, টরাস। আমাদের দুজনকেই এবার ভুল শোধরাতে হবে।

না, সোম। এই লড়াই আমার। তুমি এবার ফিরে যাও। আমাকে একা যেতে দাও। আমার তো হারানোর আর কিছু নেই। কিন্তু তোমার এখনও অনেক লড়াই বাকি। মানুষের

এখনও প্রয়োজন আছে তোমাকে।

একার লড়াই হলে আমাকে ডাকতে গেলে কেন? প্রতিশোধ তো একাই নিতে পারতে।

তুমি পাশে না থাকলে মাথা তোলার শক্তিটুকুও পেতাম না। পাশে ছিলে বলেই তো এতদূর এসেছি। কিন্তু এবার…

এবার আমাদের পালা, টরাস! টরাসের দু কাঁধ ঝাঁকিয়ে বলে উঠলেন সোম, এই গল্পের শুরুতে আমরা দুজনে ছিলাম। শেষেও আমরা দুজনেই থাকব। বুঝেছ? আর সময় নষ্ট কোরো না বা করিও না।

দীর্ঘশ্বাস ফেলে টরাস পুরু দস্তানা দিয়ে কাঁটাতারের বেড়া তুলে ধরে কাটার দিয়ে তার একটা অংশ কেটে ফেললেন। তারপর পরমপিতার নাম নিয়ে তাঁরা দুজন ঢুকলেন স্ট্রেচউড ফরেস্টের গভীরে।

দিনের আলো পুরোমাত্রায় থাকলেও জঙ্গলের ভেতর জমাট বাঁধা অন্ধকার। নিজের ব্যাকপ্যাক থেকে হাই পাওয়ারের টর্চখানা বের করলেন সোম— জঙ্গলের মধ্যে এটি কাজে লাগবে।

থামুন! জঙ্গলের ভেতরে যাবেন না।

বাজখাঁই গলার হুঙ্কারে থেমে গেলেন দুজনেই। পেছনে ফিরে দেখলেন, জলপাই রঙের জ্যাকেট পরা, টুপি মাথায় একজন লোক বন্দুক তুলেছে তাঁদের দিকে। চড়া গলায় সে বলে উঠল, কে আপনারা? এখানে কী করতে এসেছেন? জঙ্গলে ঢুকতে চাইছেন কেন?

জঙ্গলের ভেতরে কাজ আছে। আপনি আমাদের বাধা দিচ্ছেন কেন?

ভারসাম্য বজায় রাখার দায়িত্ব আমাকেই দেওয়া আছে। লোকটা চিবিয়ে-চিবিয়ে বলল, বাইরে থেকে কেউ জঙ্গলে ঢুকবে না। জঙ্গল থেকেও কিছু বাইরে বেরিয়ে আসবে না। তবেই বজায় থাকবে চুক্তি। তাহলেই বজায় থাকবে শান্তি।

রাখুন আপনার চুক্তি! কাজ আছে বলেই ভেতরে যেতে হচ্ছে আমাদের। সময় নষ্ট করবেন না। ক্রুদ্ধকণ্ঠে বলে উঠলেন টরাস।

তা হলে মরার জন্য তৈরি হোন। এতদিন ধরে চলে আসা এই শান্তিপূর্ণ ব্যবস্থাকে নষ্ট করার অধিকার কারও নেই। এমনকি তারা পাগল হলেও ছাড় পাবে না! টরাস আর সোমকে বন্দুকের নিশানায় নিয়ে বলল লোকটা।

।।১৪।।

রক্তবীজের পুনরুত্থান

এবড়ো-খেবড়ো রুক্ষ জমি, অন্ধকার ঝোপঝাড়, নাম-না-জানা পাহাড়ি ফুল, খাদের কিনারায় পাহারাদার হয়ে দাঁড়িয়ে থাকা লম্বা লম্বা ঝাউ— এইসব নিয়েই স্ট্রেচউড ফরেস্ট। মাটির মতো এখানে আকাশও ঘোলাটে। দিবারাত্রি ধূসর কুয়াশার আস্তরণ যেন বাইরের দুনিয়ার সরল সমীকরণ থেকে এই জায়গাটাকে আলাদা করে রাখে। প্রতিনিয়তই সে যেন বুঝিয়ে দেয়, বাইরের মানুষের এখানে আসা বারণ।

অদ্ভুত ব্যাপার! এমন জঙ্গলের মধ্যেও পায়ে হাঁটা একটা পথের রেখা আজও দৃশ্যমান। সেটা ধরে সন্তর্পণে এগিয়ে চলেছিলেন টরাস আর সোম।

আগের কথা মনে পড়ছে, তাই না সোম?

তা তো পড়ছেই, টরাস। এই জঙ্গলের রাস্তা, সেই রাত— এদের ভুলব কী করে, বল?

তবে তুমি কিন্তু আগের থেকে অনেক কঠোর হয়ে গেছ, সোম। এককালে তুমি একটা ভ্যাম্পায়ারকেও মারতে দ্বিধাবোধ করতে। সেই তুমি আজ এক নিরীহ বনরক্ষীকে ওভাবে জন্তুর মতো পিঠমোড়া করে বাঁধলে!

ভুল করছ। সেদিনের ভ্যাম্পায়ারটা ছিল স্রেফ একটা বাচ্চা মেয়ে। তাই আমার হাত থমকে গেছিল। আর আজকের ওই রক্ষীটিকে না বাঁধলে সে কি আমাদের যেতে দিত? এই জঙ্গলের মুখে এসে ফিরে যাবার লোক আমি নই; তুমিও নও।

ক্ষণিকের জন্য হলেও টরাসের মুখে একটা চওড়া হাসি ফুটে উঠল। পরক্ষণেই সেটা মুছিয়ে দিল একটা আওয়াজ। কেউ যেন শুকনো পাতার মধ্যে দিয়ে দৌড়ে গেল!

সজাগ হয়ে উঠলেন টরাস আর সোম। সিলভার বুলেট ভরা রিভলবার ছিল দুজনের হাতেই। কান পেতে আশপাশটা বুঝতে চাইলেন তাঁরা।

তখনই দূরে কোথাও যেন একসঙ্গে হাজার নেকড়ে ডেকে উঠল। সেই গর্জনের প্রাবল্য এতটাই তীব্র ছিল যে সোম আর টরাস বাধ্য হলেন দুকান সজোরে চেপে ধরতে। আওয়াজটা একটু থিতিয়ে এলে তাঁরা শব্দের উৎস আন্দাজ করে সেদিকে এগোলেন। একটা জরাজীর্ণ প্রাসাদের সামনে এসে দাঁড়ালেন তাঁরা। বিশাল বাড়িটা সময়ের কঠোর শাসনে ক্লান্ত আর বিধ্বস্ত হয়েও অতীতের গৌরব আঁকড়ে যেন কোনোমতে টিকে ছিল।

দীর্ঘদিনের অভিজ্ঞতা ও জ্ঞান দুই শিকারিকেই বুঝিয়ে দিল, তাঁরা গন্তব্যের কাছে পৌঁছে গেছেন। নিজেদের ব্যাগ খুলে প্রয়োজনীয় সামগ্রী বের করে নিলেন তাঁরা। জোরে চাপ দিতেই খুলে গেল দরজা। অতীত আর অন্ধকার মেশানো গুমোট একটা গন্ধ নাকে এসে ধাক্কা মারল তক্ষুনি।

এই গন্ধ চেনেন তাঁরা দুজনেই। সোম দেখলেন, আগ্রহ আর উত্তেজনায় টরাসের চোখ থেকে শোক মুছে গিয়ে ফিরে এসেছে শিকারের উন্মাদনা।

টরাস? সোম? তোমরা এসে গেছ! তোমাদের দেখার জন্যই তো বেঁচে আছি এখনও। অন্তহীন এই অপেক্ষা আজ শেষ হবে। নির্দ্বিধায় ওপরে উঠে এসো তোমরা।

ফ্যাশফ্যাশে একটা কণ্ঠ ভেসে এল ওপরের তলা থেকে। সোম আর টরাস সতর্কভাবে সিঁড়ি ধরে দোতলায় উঠতে শুরু করলেন।



।। ১৫।।

শোধ বোধ

চোখ সইয়ে নেওয়ার জন্য টর্চ নিভিয়ে দিয়েছিলেন দুজনেই। তবু সোমের মনে হচ্ছিল, আশেপাশের অন্ধকার যেন নির্জীব নয়। সেও যেন ওঁদের সঙ্গে তাল মিলিয়ে চেহারা বদলে সঙ্গে চলেছে।

দোতলার একটা ঘরে পৌঁছোলেন সোম আর টরাস। ঘরে মাত্র একটা মোমবাতি জ্বলছিল। সেই কম্পমান শিখার আলো দরজার ওপাশে একটা ছোট্ট আলোকিত বৃত্ত তৈরি করেই থেমে গেছিল। তাতে বোঝা যাচ্ছিল, ওপাশে একটা প্রকাণ্ড খাট আছে। কিন্তু সেখান থেকে বাকি সবটাই জমাট অন্ধকারে ঢাকা।

দুরে কেন, টরাস? কাছে এস, সোম। ভয় পাচ্ছ নাকি তোমরা? গলাটাতে ব্যঙ্গ আর ক্রোধ মিশে ছিল। নিজেদের আড়ষ্ট ভাব কাটিয়ে এগিয়ে গেলেন সোম আর টরাস। বিছানার ওপর, একটা প্রায় মিশে যাওয়া কালচে শরীর, খুব কাছ থেকে না দেখলে বিশ্বাস করা কঠিন যে সেটা এখনওবেঁচে আছে— যদি এই অবস্থাকে বাঁচা বলা যায়।

আমি জানতাম, তোমরা আসবে! তোমাদের ওপর ভরসা আছে এখনও। ক্ষীণ কণ্ঠেও তীব্র বিষ মিশে ছিল। ওই গল, অন্ধকারের মধ্যেও জ্বলতে থাকা লালচে চোখ— এগুলো চিনতে ভুল হয়নি দুজনের।

আমরাও তোমাকে ভুলিনি, ভিক্টোরিয়া। সেই রাতে এই জঙ্গলে যে গল্পটা বাকি থেকে গেছিল, আজ তা শেষ হওয়ার পালা। কিন্তু তোমার তো আমাদের সঙ্গে হিসেব মেটানোর ছিল। শুধু-শুধু একজন নিরপরাধকে এভাবে অন্ধকারের বুকে ঠেলে দিলে কেন? শান্ত গলায় জিজ্ঞেস করলেন সোম।

নিরপরাধ! কে নিরপরাধ? ওই টরাস, না তার বউ? সেই রাতে একটা বাচ্চা মেয়েকে যখন টরাস কুপিয়ে-কুপিয়ে মারছিল, তার নিষ্পাপ মুখটা একবারের জন্যও তোমার চোখে ভাসেনি? কথা দিয়েও কথা রাখনি তোমরা। এই পাপের ক্ষমা হয় না, সোম। তার শাস্তি টরাস ইতিমধ্যেই পেয়েছে। এবার তোমার পালা, সোম।

তোমার প্রতিশোধের স্পৃহা এতটাই তীব্র ছিল! তাহলে নিজে হাতে আমাকে শাস্তি দিলে না কেন, ভিক্টোরিয়া? এক ভাড়াটে খুনির কেন দরকার হল একদা কিংবদন্তি ভ্যাম্পায়ারের? টরাসের মুখেও তীব্র তাচ্ছিল্য ফুটে উঠল এতক্ষণে।

হা-হা! আমার এই শয্যাশায়ী অবস্থা দেখে পরিহাস করছ, টরাস? ঠিক বলেছ। নিজে হাতে তোমাদের ক্ষতি করার মতো ক্ষমতা আজ আর আমার মধ্যে অবশিষ্ট নেই। তোমাকে খুঁজতে অনেকটা সময় পেরিয়ে গেছিল। ততদিনে কালগ্রাসে জরাজীর্ণ হয়ে গেছিল আমার শরীর। তাই তোমাদেরই এক জাতভাইকে ভাড়া করে তোমাকে এই যন্ত্রণার স্বাদ দিলাম। এখন তুমিও বুঝছ তো, স্বজন হারানোর যন্ত্রণা কতটা তীব্র! খলখল করে হেসে উঠল ভিক্টোরিয়া।

চোপ, শয়তান বুড়ি! অনেক কথা বলেছিস। এবার তোর চুপ হওয়ার পালা। গর্জে উঠলেন টরাস। এক ছুটে বিছানার পাশে দাঁড়িয়ে রিভলভারটা তুললেন তিনি। ভিক্টোরিয়ার নারকীয় শরীরটা রুপোলি মৃত্যুর ছোবলে ছিন্নভিন্ন হওয়া সময়ের অপেক্ষাই ছিল। কিন্তু…

একটা জান্তব গন্ধ নাকে এল সোম আর টরাসের। তারপরেই ভিক্টোরিয়ার খাটের পেছনের জমাট বাঁধা অন্ধকারে জ্বলে উঠল রক্তলাল অজস্র চোখ। হিংস্র, ক্ষুধিত গর্জনে নেকড়েরা ভরিয়ে তুলল আকাশ-বাতাস। এত কাছ থেকে আসা সেই আওয়াজে যেন কানের পর্দা ফেটে যেতে চাইল তাঁদের।

হতভম্ব টরাস কিছুটা পিছিয়ে এলেন। অন্ধকারের বুক চিরে এগিয়ে এল একঝাঁক নেকড়ে।

এই জঙ্গলের অন্ধকারের সন্তানদের চিনতে পারছ, টরাস? এরা আমারও সন্তান। কখনও আমার রক্তে এরা ক্ষুধা মিটিয়েছে, কখনও এদের রক্তে আমি! আমার রক্ত আজ প্রায় নিঃশেষিত। এবার তোমরাই এদের ক্ষিদে মেটাবে। পাগলের মতো হাসতে শুরু করল ভিক্টোরিয়া।

ততক্ষণে সোম বন্দুক নিয়ে তৈরি ছিলেন। কিন্তু মাত্র দুটো বন্দুকের জোরে এই রক্তলোলুপ নেকড়ের পালকে নিরস্ত করা অসম্ভব— এ-কথা তাঁরা দুজনেই বুঝতে পারছিলেন।

তুমি যাও, সোম! চিৎকার করলেন টরাস, আমি সামলে নেব।

তুমি কি পাগল টরাস? সোমও উত্তেজিত হয়ে উঠলেন, এই অবস্থায় তোমাকে ছেড়ে চলে যাব আমি! দুজনেই মোকাবিলা করব। যা হওয়ার দুজনেরই হবে!

বোকামো কোরো না, সোম। আমার জীবনে আর কিছুই নেই। এটাই আমার শেষ লড়াই; আমাকে লড়তে দাও। তোমার এখনও অনেক যুদ্ধ বাকি আছে। তাছাড়া এই গল্পের শেষ হিসেবটা তোমাকেই মেলাতে হবে। না হলে আরও অনেকের অনেক ক্ষতি হয়ে যাবে যে।

সোম তবু অনড় হয়ে ছিলেন। টরাস চিৎকার করে উঠলেন আবার, বিশ্বাস করো, আমি এই যুদ্ধের ইতি টানতে পারব।

নিজের ওভারকোর্টের বোতামগুলো একটানে খুলে ফেললেন টরাস। বিস্ফারিত চোখে সোম দেখলেন, টরাসের বুকের জ্যাকেটে আটকানো রয়েছে বিভিন্ন ধরণের বিস্ফোরক, কাচের ভায়াল, আর আরও অনেক কিছু।

আমি প্রস্তুত হয়েই এসেছিলাম। এক ধাক্কায় সোমকে বাইরে ফেলে দিলেন টরাস। তারপর চিৎকার করে বললেন, বিদায়, সোম! ওপারে আবার দেখা হবে কোনোদিন। পরমপিতা তোমার সহায় হোন!

ভিক্টোরিয়ার শরীরের ওপর দিয়ে লাফ দিয়ে এগিয়ে এল একটা নেকড়ে। তখনই ঘরের দরজাটা দড়াম করে বন্ধ করে দিলেন টরাস।

রুদ্র সোম বুঝতে পারলেন, টরাসকে আর বোঝানোর চেষ্টা বৃথা। দৌড়ে, লাফিয়ে গড়িয়ে তিনি সিঁড়ি দিয়ে নীচে নেমে প্রাসাদের চৌহদ্দির বাইরে এসে পড়লেন।

তারপরেই আগুন আর মৃত্যুর লুপ্ত হয়ে গেল এই গল্পের অন্যতম দুই চরিত্র, আর অন্ধকারের একঝাঁক সন্তান!



।। ১৬।।

ভারসাম্য

ক্লান্ত শরীরটা আরাম কেদারায় এলিয়ে দিলেন সেবাস্টিয়ান।

তিনি আর পারছেন না। কাজটা দিনকে দিন যেন কঠিন বেশিদিন থেকে কঠিনতর হয়ে উঠছে। অবশ্য এই পেশায় খুব কারও পক্ষেই টিকে থাকা সম্ভব নয়। এপার-ওপারের মধ্যে সামঞ্জস্য রাখা কোনো সাধারণ মানুষের কর্ম নয়। এতে শরীর ও মনের প্রবল ক্ষয় অবশ্যম্ভাবী।

তবে হ্যাঁ, এই পেশার সঙ্গে জড়িত টাকার পরিমাণটাকে তো অস্বীকার করা সম্ভব নয়। কাজটা নিপুণভাবে করেন বলেই আরাম-ঐশ্বর্য আর বিলাসের রাঙতায় নিজের জীবনটাকে মুড়ে ফেলতে পেরেছেন সেবাস্টিয়ান। এই পথ থেকে সরে আসা কি অতই সহজ?

দীর্ঘশ্বাস ফেলে উঠে পড়লেন সেবাস্টিয়ান। মদের গ্লাসে ডুবে যাওয়ার আগে নিত্যকার কাজগুলো সেরে নিতে হবে। যতই দুচোখের পাতা জুড়ে ক্লান্তি নেমে আসুক, এগুলো না করলেই নয়। নিজেকে নিরাপদ রাখার জন্যই এগুলো করা অত্যন্ত জরুরি।

জানলার পাল্লাগুলো বন্ধ করে দিলেন সেবাস্টিয়ান। পর্দা সরিয়ে কালো নুনের রেখা দিতে শুরু করলেন তার ফ্রেম বরাবর। দরজার নবে একটা সিলভার ক্রুশের হার ভালো করে জড়িয়ে দিলেন। দরজার মুখেও কালো নুনের প্রলেপ দিলেন। নিজের শোয়ার খাট টেনে ঘরের মাঝে নিয়ে আনলেন সেবাস্টিয়ান; তার চারপাশেও গোল করে কালো নুনের বৃত্ত আঁকলেন তিনি। ঘরের চার কোণে চারটে মোটা কালো মোমবাতি জ্বালিয়ে দিলেন তিনি— যেগুলো সারারাত ধরে জ্বলবে।

ব্যস, আপাতত কাজ শেষ। এইবার স্নান সেরে, একটা মদের বোতল নিয়ে বিছানায় ডুবে যেতে হবে। স্বস্তির নিঃশ্বাস ফেললেন সেবাস্টিয়ান। কালো নুনের এই ব্যবস্থা পুরোপুরি নিশ্ছিদ্র নিরাপত্তা দেয় না। তবে একে ভেদ করার মতো ক্ষমতা যারা রাখে, তাদের সঙ্গে কারবার করেনই না তিনি।

জামাকাপড় ছেড়ে বাথরুমের দিকে এগোলেন সেবাস্টিয়ান। কিন্তু বাথরুমের আলো জ্বালার সঙ্গে-সঙ্গে একটা কালো ছায়া ঝাঁপিয়ে পড়ল তাঁর ওপর।

পোড়খাওয়া হলেও ঘটনার আকস্মিকতায় কিছুক্ষণের জন্য থমকে গেছিলেন সেবাস্টিয়ান। তিনি নিজেকে সামলানোর আগেই তাঁকে মাটিতে আছড়ে ফেলা হল। তারপর আবারআরও একবার!

সেবাস্টিয়ানের মাথা ঘুরছিল। তাঁকে তুলে সোফার ওপর আছড়ে ফেলা হল— এটুকু বুঝলেও তিনি বাধা দিতে পারেননি। দ্রুত হাতে যখন তাঁর দুটো হাত পিছমোড়া করে বাঁধা হচ্ছিল, তখন তিনি বাধা দিতে চেষ্টা করেছিলেন, কিন্তু প্রতিপক্ষ একটু বেশিই শক্তিশালী বলে বিশেষ সুবিধে করতে পারেননি তিনি। তবু একটা ব্যাপারে তিনি বেশ নিশ্চিন্তই হয়েছিলেন।

প্রতিপক্ষ কোনো অবাঞ্ছিত এন্টিটি নয়। সম্ভবত এ কোনো চোর কি ডাকাত পানশালায় তাকে দুহাতে টাকা ওড়াতে দেখে পিছু-পিছু এখানে এসেছে দাঁও মারবে বলে।

আমার সব কামাই মদে-মেয়েতে উড়ে হেসে বললেন সেবাস্টিয়ান, বোকামো করিস না। আমার হাত খুলে দে। আমি কিন্তু খুব সাধারণ লোক নই। তোর ক্ষতি হয়ে যাবে! কী হল? কথা কানে যাচ্ছে না! কী চাস তুই?

উত্তর।

গম্ভীর গলায় কথাটা বলে অনাহূত অতিথিটি সেবাস্টিয়ানের সামনে এসে দাঁড়াল। প্রায়ান্ধকার ঘরে সেবাস্টিয়ান দেখলেন, কালো ওভারকোটে সর্বাঙ্গ ঢাকা এক দীর্ঘদেহী পুরুষ দাঁড়িয়ে আছে তাঁর সামনে। মাথার চুল টানটান করে ব্যাকব্রাশ করা, ধারালো নাক। তবে গায়ের রঙ আর মুখ দেখে বিদেশি বলে মনে হচ্ছে। এ কিভারতীয়?

কে তুই? কী উত্তর চাস আমার কাছে?

আমার নাম রুদ্র সোম। আমি টরাসের বন্ধু।

রুদ্র সোম! টরাস! চিন্তায় পড়ে গেলেন সেবাস্টিয়ান। নামগুলো যেন বড্ড চেনা-চেনা লাগছিল তাঁর। কোথায় যেনচকিতে তাঁর মনে পড়ে গেল। টরাস রেজমন্ড— দুমাস আগের এক ক্লায়েন্টের টার্গেট।

আরে বাহ্! তোমরা একদিন আসবে— এ-কথা জানতাম। কিন্তু এত জলদি আমাকে খুঁজে পেয়ে যাবে, সেটা কিন্তু আমি সত্যিই ভাবিনি, মিস্টার রুদ্র সোম।

মিস্টার নয়, সেবাস্টিয়ান। সোমের ঠোঁটের কোণ ব্যঙ্গবঙ্কিম হয়ে উঠল, রেভারেন্ড। তবে তোমার তো বোধহয় ধার্মিক পদবির ব্যাপারে অ্যালার্জি আছে। সেক্ষেত্রে প্রফেসরই বলতে পার। আজ আমি তোমার থেকে একটা উত্তর চাইতে এসেছি। কিঞ্চিৎ শিক্ষাদানও করার ইচ্ছে আছে। তাই প্রফেসর সোম বলে আমাকে সম্বোধন করতেই পার।

তুমি আমাকে শিক্ষা দেবে, সোম! উন্মাদের মতো হেসে উঠলেন সেবাস্টিয়ান, কেন? তুমি ধোয়া তুলসিপাতা বুঝি? এই পথে চলতে-চলতে তোমার নিজের কখনও

পদস্খলন হয়নি? শিকারের নেশায় ভিক্টোরিয়াকে দেওয়া কথার খেলাপ কেন করেছিলে তোমরা? পদস্থলনের শাস্তি তোমরাও দাও, আমিও দিই। আমাকে শিক্ষা দেওয়ার কথা তুমি বল কোন অধিকারে?

কথার খেলাপ যে করেছিল, সেই টরাস শাস্তি পেয়েছে। কিন্তু এতে টরাসের স্ত্রীর কোনো হাত ছিল কি? তা হলে সে শাস্তি পেল কেন? নরকের আগুনে কেন সেই নির্দোষ প্রাণটিকে ঠেলে দিলে?

কী করব, সোম? ক্লায়েন্ট যদি জাস্টিস সেভাবেই চায়, তাহলে ভারসাম্যটা ওভাবেই আনতে হয় যে তুমিও চাইলে তোমার বন্ধুর বদলা সেভাবেই নিতে পার। কিন্তু কী করে নেবে? একজন নিরস্ত্র মানুষের ওপর জোর খাটাবে? নাকি আমার কোনো আত্মীয়কে খুঁজে বের করে তাকে শাস্তি দেবে?

নিরস্ত্রের ওপরে জোর কখনও খাটাইনি, সেবাস্টিয়ান। মানুষকে শাস্তি দেওয়ার অধিকারও আমার সংগঠন বা রাষ্ট্র আমাকে দেয়নি। কিন্তু…

কিন্তু?

নিজের কোটের পকেট থেকে একটা সিরিঞ্জ বের করলেন সোম। সেটা তিনি সজোরে গেঁথে দিলেন সেবাস্টিয়ানের উরুতে। যন্ত্রণায় ককিয়ে উঠলেন সেবাস্টিয়ান। এটা তুমি কী করলে সোম? কী ছিল এই সিরিঞ্জে? আমার সারা শরীর জুড়ে এরকম জ্বালা শুরু হল কেন?

জাস্টিস! মৃদু হেসে বলে উঠলেন সোম, এতে ভ্যাম্পায়ারের রক্ত বিশ্লেষণ করে পাওয়া সিরাম ছিল। তুমি আর মানুষ নেই সেবাস্টিয়ান। তোমার চোখ থেকে সাদা ভাব দ্রুত মুছে গিয়ে সেখানে ঘন হচ্ছে অন্ধকার। তোমার শরীরে শক্তি বাড়ছে— যা দিয়ে এই দড়ি তুমি ছিঁড়ে ফেলতে পারবে কিছুক্ষণের মধ্যেই। আর মিনিটখানেকের মধ্যেই তুমি নিজে ভ্যাম্পায়ারে পরিণত হবে। তখন তোমার অনেক ক্ষমতা হবে, সেবাস্টিয়ান। শুধু…

সিলভার বুলেট বুকে নিয়ে অপেক্ষায় থাকা রিভলবারটা সেবাস্টিয়ানের দিকে তুলে ধরলেন সোম।

সেবাস্টিয়ান বুঝতে পারছিলেন, তাঁর দুটো শ্ব-দন্ত ক্রমেই লম্বা হচ্ছে। হাতের তেলোর মাঝখানটা খসখসে হয়ে উঠছে। উদগ্র উত্তেজনায় তিনি অপেক্ষা করছিলেন, কখন তাঁর নতুন শক্তির চাপে ছিঁড়ে যায় দড়িটা। তারপর ওই সোমকে তিনি…

শুধু এবার তুমি আমার শাস্তির আওতায় এসে গেছ, সেবাস্টিয়ান। ভারসাম্য আসুক তাহলে?

ট্রিগার টিপলেন সোম।



।।১৭।।

শেষে

তারপর?

গলা শুকিয়ে এসেছিল রক্তলাল ওই নাটকের রুদ্ধশ্বাস শেষ অঙ্কের বর্ণনা শুনতে- শুনতে। প্রফেসরও অনেকক্ষণ চুপ করে ছিলেন। তাও কোনোক্রমে প্রশ্নটা করলাম।

শিকার কোনো খেলা নয়, কৌশিক। পাইপটা ধরালেন প্রফেসর। মিষ্টি গন্ধে আর ধোঁয়ায় ভরে উঠল চারপাশ। বইয়ে ঠাসা তাকগুলোর দিকে হাত নেড়ে বললেন প্রফেসর, গোস্টহান্ট যাঁরা করেন, তাঁদের জীবনে অনেক কিছু ঘটে যায়। আনন্দ বা উত্তেজনার বদলে দুঃখ আর হাহাকারই সেখানে মুখ্য হয়ে ওঠে। এইসব বইপত্রের মধ্যে সেগুলো ধরা আছে আভাসে-ইঙ্গিতে। বুঝতে পারলে, তাদের মধ্যে হন্টিং আর হান্টিং নিয়ে এমন অনেক কিছুই পাওয়া যায় যা দিয়ে…

যা দিয়ে?

তোমার অনেকগুলো শনিবারের রসদ জুটে যাবে। হেসে উঠলেন প্রফেসর, সেগুলো আপাতত তোলা থাক?

