আশা চমকে উঠে বাইরের দিকে তাকাল।
কিন্তু রাস্তা খানিকটা দূরে। বাড়ির উঠোন থেকে দেখা যায় না। তবু শব্দটা বাইরের রাস্তার দিক থেকেই এসেছে। রাংচিতের বেড়া তেমনি অগ্রহায়ণের নতুন বাতাসে দুলছে। প্রজাপতিরা উড়ছে। তাদের বর্ণবাহার পাখায় চমকাচ্ছে রৌদ্রচ্ছটা। এই মন্দিরবহুল তীর্থক্ষেত্র, কোম্পানির আমলের সরু ঘিঞ্জি রাস্তা, পুরনো বড় বড় বাড়িসেকেলে বেনে শহরটার সাড়া শব্দ তেমনি ভেসে আসছে এই প্রান্তে। কাপড় কলের বয়লারের শোঁ শোঁ শব্দ তেমনি নিরন্তর যন্ত্রপ্রাণের সাড়া জানাচ্ছে। শহরের এই সীমানায়, যেখানে একদা বাগানবাড়িগুলির তলার ভিত থেকে আলসে পর্যন্ত বার্ধক্যে নাড়া খেয়ে গেছে। অনেককাল, গতায়ু যৌবনের ভাঙা কঙ্কালে শুধু ঘুঘু দম্পতিরাই যেখানে চরে ও বংশবৃদ্ধি করে, যেখানে এখনও কিছু বনবাদাড় মাঠ গেছে উত্তরে ঢালুতে, নদীর সীমানায় একটি প্রায় নিখুঁত গ্রামীণ আবহাওয়ায়, নতুন দুচারটে বাড়ি ঘিঞ্জি শহরটাকে যেখানে হাঁফ ছাড়বার ডাক দিচ্ছে, সেখানে পুরনো সেই নিম্নবিত্তের ভদ্রলোকদের পাড়াটার প্রত্যহের ঘরে বাইরের হাসি কান্না আড্ডার গুঞ্জন শোনা যাচ্ছে একই রকম। শালিকের স্বভাবকলহ, চড়ুইয়ের স্বভাবঝাঁপাইঝোড়ার কোথাও কোনও ব্যতিক্রম নেই। পাড়ার ধারে, চিরপ্রবহমান ছোট নদীটি নিশ্চয় থমকে নেই। জলের নীচে শ্যাওলার জটা হাত স্রোতের বুকে হাত বাড়িয়ে আছে নিশ্চয় তেমনি পাতাল থেকে।
সবই ঠিক রইল। সকালের সোনা রোদ বেলা দশটায় রইল রুপা রুপাই। রাস্তার ওই শব্দটা শুনে শুধু আশার টানা টানা কালো দুটি চোখ চকিত হল। যেন ঘুম ভাঙা চমক, থতিয়ে যাওয়া বিভ্রম, অনেক দিনের প্রতীক্ষা করার একটি আশা নিরাশার সহসা সংশয়ে থমকে গেল। বাঘ কিংবা ব্যাধ অথবা ফিরে আসা হরিণের পায়ের শব্দে সংশয় চমকিতা হরিণীর মতো অদৃশ্য রাস্তাটার দিকে তাকিয়ে দাঁড়িয়ে পড়ল আশা উঠোনের মাঝখানে। কুয়োপাড় থেকে ধুয়ে নিয়ে আসা বাসনের পাঁজা তার হাতে। বাসি বিনুনির তলায় পুরনো কালো ফিতের ফুপরি বাতাসে উড়ছে সাপের চেরা জিভের মতো। কাল বিকেলে পরা ছোট কুমকুমের ফোঁটাটি এখন কুয়াশা ঢাকা তারার মতো অস্পষ্ট। ওর চোখে না লাগা বাড়ন্ত আঠারোর ছিপছিপে শরীরে দশহাত ডুরে শাড়িটি, গাছকোমরের পুরো পাকের আগেই কষিতে মুখ গুঁজেছে। আসলে ওর আড়ষ্ট শরীরে শাড়ির ডোরাগুলিও যেন থমকে রয়েছে। লাল জামার যে সাদা ফুলগুলি নড়াচড়ায় সবসময় ফোটে, দল মেলে, তারাও নিথর। ওর সাধারণ ঠোঁটের চুপিচুপি খোলার অস্পষ্টতায় ঝকঝকে দাঁতের অসাধারণ মুক্তাদ্যুতি। অতি সাধারণ নাক আর গোটা মুখ জুড়ে অতি সুলভ বড় কালো, ছেলেবেলায় কৃমিকীটে খাওয়া শুধু অসাধারণ স্বপ্ন দেখা ভাবিনী দুটি চোখে, আশা তাকিয়ে রইল অবাক হয়ে।
আর ওকে দেখে অবাক হল শান্তি, বিরক্তও হল ওর ছত্রিশ বছরের মা রান্নাঘরের দরজায় অধৈর্য অপেক্ষায়। জাকুটি করে জিজ্ঞেস করল, কী হল?
মায়ের দিকে ফিরল না আশা। প্রায় চুপিচুপি বলল, মোটরগাড়ির শব্দ।
মোটরগাড়ির শব্দ? অ্যানিমিয়াআক্রান্ত সাদা চোখে ও সকালের খাওয়া পানের পিকশুকনো ঠোঁটে বিরক্ত রাগ হয়ে দেখা দিল মায়ের। রুষ্ট সন্দিগ্ধ চোখে মেয়ের আপাদমস্তক দেখে নিয়ে বলল, মোটরগাড়ির শব্দ তো কী হয়েছে?
এতেই আশার সংবিৎ ফেরা উচিত ছিল। কিন্তু ফিরল না। প্রায় তেমনি করেই বলল, এ রাস্তায় তো আর গাড়ি যায় না আজকাল?
ছত্রিশ বছরের শান্তি ছেষট্টির মতো রুক্ষ ঝংকার দিয়ে উঠল, আর যায় না, আজ যাচ্ছে, তাতে হলটা কী, অ্যাঁ?
এ বার আর এক বার চমকাল আশা। এক চমকে সে কয়েক মুহূর্ত আড়ষ্ট হয়েছিল। সে যেন কোথায় হারিয়ে গিয়েছিল। বেমানান হয়েছিল এখানে। আর এক চমকে সে এখানে ফিরে এল। মিশে গেল, সারা শরীর ত্রস্ত সুরে কথা বলে উঠল নিঃশব্দে। গায়ের ডোরাগুলি কিলবিলিয়ে উঠল। এস্তে নড়ে ওঠা সাপের মতো বেণীটা ছিটকে গেল এক দিক থেকে আর এক দিকে। মায়ের দিকে তাকিয়ে এক ছুট্টে সে রান্নাঘরে।
শান্তি টেনে বলল, ঢং! ছেলেদের ইস্কুলের ভাত নিয়ে বসে আছি, বেড়ে দেবার জায়গা পাচ্ছিনে। বাসনের গোছা হাতে নিয়ে ও মোটরগাড়ির শব্দ শুনছে। যেন একেবারে কী শুনছে! শাঁখ বাজিয়ে টোপর মাথায় দিয়ে গাড়ি নিয়ে আসছে নাকি কেউ?
মায়ের বিদ্রুপে আশা অপ্রতিভ হল না। কেমন একটি হাসি ওর ঠোঁটের কোণে চুপি চুপি লুটিয়ে পড়ে রইল। বাসনের জল ঝাড়তে ঝাড়তে বলল, সত্যি, এমন চমকে গেছি!
ক্লাস সেভেনে পড়া চোদ্দো বছরের ক্ষয়টে ভাই শ্যাম ওর চুলের আলবোটে আলগোছে আঙুল ঠেকিয়ে বলল বুড়োটে গম্ভীর গলায়, তুই ভাবলি তোর বর আসছে, না?
রাগ করল না আশা। ভাইকে ভ্যাংচাল একটু জিভ বার করে একটু বা কপট রাগের ভাব দেখিয়ে।
আর আট বছরের রাম বলল, ফটিকদা, মোটরগাড়ি নিয়ে আসছে তুই ভেবেছিস না?
মুখ গম্ভীর করল আশা। কিন্তু চুপিচুপি হাসিটা চুপিচুপিই বোধ হয় রাগের ছদ্মবেশে ছড়িয়ে রইল ওর কটাসে মুখের চকিত রক্তাভায়। মনে মনে বলল, অসভ্য।
শান্তি ভাত বেড়ে ধমক দিল, এই চুপ করে ভাত খেয়ে ইস্কুলে বেরো শিগগির।
তবু ছেলেদের সামনেই ঠোঁট উলটে শান্তি না বলে পারল না, লোহাকলের মস্ত চাকুরে ফটিক বাঁড়ুজ্জেই এ বার আসবে মোটর হাঁকিয়ে, হুঁ!
লোহাকলের সামান্য চাকুরে বলেই এ বিদ্রূপ, না কি আঠারোর গলার কাঁটাটার যন্ত্রণা মায়ের, বোঝা গেল না। যদিও অনেক অস্বস্তি এবং লজ্জার বিষয় ছিল কথায়, তবু মা এখন রেগে গেছে, এ ছাড়া ভাববার কিছু নেই। আশা উঠে পড়ে বলল, মা আমি চান করতে যাচ্ছি।
শান্তি তীক্ষ্ণ গলায় এক রাশ ঝাঁজ ছুঁড়ে দিল, দশ ঘণ্টা জলে হুড়ে এস না যেন। আর নদীতে যেতে পথেঘাটে বেলেল্লাপনাটাও একটু কম করো।
বাইরে এসে যেন মাকে ক্ষমা করে হাসল একটু আশা। পথেঘাটে বেলেল্লাপনা কিছু করে না সে। আসলে অন্য কথাই বলতে চেয়েছে মা। মুখ ফুটে সেটা বলতে পারে না। যে কথাটি এখন এ পাড়ার চাকের মুখে মধু জুটিয়েছে।
রাম আবার বলল, দিদিটার আজকাল খুব ঢং হয়েছে।
সঙ্গে সঙ্গে মায়ের একটি চাটি পড়ল তার মাথায়। বলল, তোকে এ সব পাকা পাকা কথা কে বলতে বলেছে রে হারামজাদা। খেয়ে ইস্কুলে বেরো তাড়াতাড়ি।
এক বিনুনি বুকের ওপর টেনে রাংচিতের বেড়াটার কাছে গিয়ে দাঁড়াল আশা।

বিনুনি খুলতে খুলতে তাকাল রাস্তার দিকে। রাস্তাটা দেখা যায় না। শুধু সরু গলিপথটা কয়েকটি বড় বাড়ির মাঝখান দিয়ে বুকে হাঁটা সাপের মতো চলে গেছে। মোটরগাড়ির শব্দটা আর নেই। তবু আশার মনে হল, শব্দটা তার কানে লেগে রয়েছে।
এমনও হয়। মানুষের মনটা বুঝি এমনি। কত মোটরগাড়ির শব্দ শুনেছে আশা তার জীবনে। কিন্তু আজকের শব্দটা কেমন এক রকম করে যেন তার কানে বাজল। এমন চমকে দিলে! যেন সে কোনও দিন মোটরের শব্দ শোনেনি। ওইটুকু সময়ের মধ্যে, কয়েকটা মুহূর্তে, সে চমকে গেল, থতিয়ে গেল, হাসি পেল, তবু ভয় পেল আবার দুঃখ হতে লাগল। এতগুলি অনুভূতির সমাবেশ যে হয়েছে কয়েক লহমায়, সেটাও তার নিজের কাছে বিশ্বাসযোগ্য নয়। মা তো বিরক্ত হবেই। অমন করে কেউ চমকায় শুধু শুধু?
হেসে ফেলল আশা। সেলাই মেশিনের দ্রুত ছুঁচের মতো তার আঙুল বেণীর বন্ধনে বন্ধনে ওঠাপড়া করতে লাগল আর নিটুট বেণীটা খুলে ছড়িয়ে ছড়িয়ে পড়তে লাগল চুলের গোছা। যেন নিজেকেই ঠাট্টা করে দুষ্টু হেসে রাস্তাটার দিকে তাকাল আশা।
অগ্রহায়ণের রোদে কী মায়া লেগেছে রাংচিতের গাঢ় সবুজ পাতায় পাতায় কে জানে। দুতিনটে প্রজাপতি অস্থির পাখায় উড়ছে বসছে, উড়ছে। মৌমাছির মতো ওরা ফুলের খোঁজে বেড়ায় না। কিংবা ভোমরার মতো। খালি পাতায় পাতায় ফেরে। যার যাতে টান। কচি পাতা খায় প্রজাপতিরা, ফুলের রেণু খায়। উঠোনের উত্তরে কাঁটাগাছের পাতাগুলি যেন কান খাড়া করে আছে। কৃষ্ণকলির ঝাড়ে কাল সন্ধেয় ফোঁটা ফুলগুলি দিনের আলোয় গেছে শুকিয়ে। সূর্যপত্নী ছায়ার মতো প্রতীক্ষা বা ওদের, কখন সে পৃথিবী পরিক্রমা করে ফিরে আসবে। অদৃশ্য সূর্যপ্রেয়সী ছায়ার ওরাই বুঝি নিঃশব্দ বহিঃপ্রকাশ।
আড় চোখে রান্নাঘরের দিকে এক বার লক্ষ করে ঠোঁট টিপে তেমনি হাসল আশা। কিন্তু একটু কুটি করে। নিজেকেই যেন কপট সুরে ধমকাল, ও আবার কেমন ভুতুড়ে চমকানো? মাঝখান থেকে বকুনি খেয়ে মরতে হল। না হয় ও রাস্তায় মোটর যায় না। এক সময়ে করাত কলে ছোট লোহার কারখানায় মোটর যেত ওই রাস্তাতেই। তারপর যুদ্ধের সময় থেকে, রেল স্টেশন থেকে নতুন রাস্তা হয়ে ইস্তক, এটা বাতিল হয়ে গেছে। পুরনো সদর এখন অন্দর। দুপাশে ঘন বুনো কুল খেজুর আর বনশিউলির ঝাড়ে ভরে গেছে। রাস্তার ওপরেও ঝাঁপ খেয়ে পড়েছে। পুবে পশ্চিমে রাস্তাটার উত্তরে নদী। এখনও ও রাস্তায় গোরুর গাড়ি যায়। কাছেই নদীর ওপর পুল। ওপারের গ্রাম থেকে পুল পেরিয়ে শহরে ঢোকার এইটিই সংক্ষিপ্ত পথ। সাইকেল রিকশা গোরুর গাড়ি যাওয়া আসা করে। কিন্তু মোটরগাড়ি আর যায় না। এ পাড়ায় আগে ঘন ঘন গাড়ির শব্দ শোনা যেত। এখন আর শোনা যায় না।
নাই বা গেল। বাড়ি থেকে দু পা বাড়ালেই যে শব্দে কান পাতা দায়, সেই শব্দ শুনে এমন চমকায় কেউ কখনও। এ যেন অলৌকিক, ভয় ধরানো খারাপ বাতাস লাগা থমকানি। জেগে জেগেই স্বপ্ন দেখার মতো। যে স্বপ্নের কোনও স্মৃতি নেই, অস্পষ্ট, কুহেলিকা। হাসি পায় অস্বস্তিও হয়।
মানুষের একএকটা ব্যাপার কেমন হয়ে যায়। তার জন্যে অমন বকুনি খেতেই হয়। মাঝখান থেকে শ্যামটা ফোড়ন কাটলে। সেটা এমন কিছু নয়। রামটা আরও পাজি। ফটিকদার নামটা বলে মা’কে আরও রাগিয়ে দিলে। যে নামটা যে কোনও সময় বিপর্যয় সৃষ্টি করতে পারে। রাগাতে পারে, হাসাতে পারে, কাঁদাতে পারে। সঙ্গে সঙ্গে বিদ্রূপ করতে পারে। একটা নাম কত কী করতে পারে। সেই নাম ধরে বাঁশি বাজানোর মতো, গুরুজনের মাঝে বড় ভয়। যে নাম শর হয়ে বেঁধে, শরীরকে বিবশ করে, ধরা পড়িয়ে দেয়।
আশার সারা মুখ জুড়ে যে বিশাল কালো দুটি চোখে অগ্রহায়ণের রোদের মতো কৌতুক ঝিলিক দিচ্ছিল, সেখানে বুঝি বা রাংচিতে ঝাড়ের ছায়া পড়ল। হাসিটুকু বিষণ্ণ হয়ে উঠল ঠোঁটের কোণে। মনে পড়ল, তিন দিন ফটিকদার সঙ্গে দেখা হয়নি। শুধু মায়ের রাগ নয়; তার মতিচাপা মনটাকে খুঁচিয়ে দিলে। তিন দিন ফটিকদাকে দেখতে পায়নি আশা। মানুষের মনকে ধিক। আঠারো বছরের চোরা মনকে আরও ধিক। কেন না, এখন আশার মনে পড়ল, এই তিন দিন সে অনেক বার অনেক রকমে চমকেছে। যাকে রোজ দেখতে ইচ্ছে করে, তাকে তিন দিন না দেখলে বোধ হয় এমনি চমকায় মানুষ। সে এরোপ্লেনে আসবে কি মোটরে আসবে, তা কে জানে। মোটরে এরোপ্লেনে আসা সম্ভব কি না, তাই বা কে ভাবছে। নিজেকে হারাবার জন্যে যে মেয়ে মনে মনে কান পেতে থাকে, সে শুধু চমকায়। এই চমকানোটা তার সংসারের সঙ্গে লুকোচুরি খেলা! ধরা পড়লে ধমক খেতে হয় বইকী।
বেণী খুলে ঘরে গিয়ে খানিকটা নারকেল তেল মাথায় তালুতে আর খানিকটা গোড়ার গুছিতে মাখিয়ে, গামছা কাঁধে ফেলে আশা নদীর পথ ধরল। নদী ছাড়া গতি নেই। কুয়োর জলে চান করতে ইচ্ছে করে না।
কিন্তু আবার সেই গাড়ির শব্দ। সরু গলিটা পার হয়ে আশা বড় রাস্তায় পড়তেই, দেখতে পেল গাড়িটাকে। এই গাড়িটার শব্দই সে শুনতে পেয়েছিল কি না কে জানে। দেখল, পশ্চিম দিক থেকে নীল রঙের গাড়িটা বনশিউলির ঝড়ে ঝাপটা খেতে খেতে আসছে! এই গাড়িটাই তখন নিশ্চয় এসেছিল, এখন ফিরে যাচ্ছে। আপদ গাড়ি। শুধু শুধু চমকে দিয়েছিল তাকে। ফটিকদা মোটরে করে আসবে, এ কথা কোনও দিনও আশা ভাবেনি। আশা দাঁড়াল। গাড়িটা চলে গেলে সে রাস্তা পার হবে।
কিন্তু গাড়িটা চলে যেতে যেতেও যেন দাঁড়িয়ে পড়ল তার সামনে। চশমা চোখে একটি মুখ বার হল ভিতর থেকে। আশা পালাবে কি না ভাবছে। আশেপাশে কেউ নেই। লোকটি ডাকল, খুকি।
খুকি? কী অসভ্য! মা আর বাবাই একমাত্র ওই নামে তাকে ডাকে। লোকটা তাকে খুকি ভাবল? সে ফিরে তাকাল সংশয় সন্দেহ জিজ্ঞাসু চোখ তুলে।
লোকটি জিজ্ঞেস করল, আচ্ছা, এই যে পেছনে, দুটো বাড়ির আগে, একটা দোতলা বাড়ি রয়েছে, ওটা কি খালি?
বুঝতে পারল আশা, বিনোদ ভট্টাচার্যের বাড়ির কথা বলছে লোকটা। যাদের বাস বাড়ি শহরের ঘিঞ্জিতে। পুবে নদীর ধারে যাদের ধানকল আছে। ততক্ষণে সে লোকটার মুখ দেখে নিয়েছে। কালো, চওড়া মুখ আর দামি জামা পরনে। ভিতরে ড্রাইভার ছাড়া আরও একজন রয়েছে। সেও তাকিয়ে রয়েছে তার দিকে।
আশা বলল, হ্যাঁ।
কাদের বাড়ি জান?
বিনোদ ভটচাযের।
কোথায় থাকেন?
বারো মন্দিরের গলিতে।
লোকটা মুখ ঢুকিয়ে নিল ভিতরে। কী যেন বলাবলি করল নিজেদের মধ্যে। তারপর চলে গেল। আশা অবাক হয়ে তাকিয়ে রইল। তাকিয়ে হেসে ফেলল। এই জন্যেই বোধ হয় আশা চমকে উঠেছিল। আগের থেকে জানান দিয়েছিল যেন, তার সঙ্গে গাড়িটার দেখা হবে, কথা হবে। তবুও সে গাড়িটাকে জিভ না ভেংচে পারল না।
রাস্তাটা পার হলেই বাগান। বাঁ দিকে পুরনো একটি দোচালা মন্দির। পাশেই ঝুড়ি নামা বট গাছ। জায়গাটার নাম সতীদাহতলা। লোকে বলে সতীতলা। একমাত্র সেখানেই একটু আশা ছিল আশার। নইলে এ সময়ে চান করতে না এলেও চলত। লোহা কারখানার হাজিরাবাবুর এ সময়েই একটু চা খাওয়ার ছুটি। কিন্তু মন্দিরের দাওয়া শূন্য। বটের ছায়ায় এই মুহূর্তে একটি কাকপক্ষীও নেই। তিন দিন পার হয়ে, চার দিনেও আজ সেই সাইকেলের চেনা বেল ক্রিং ক্রিং করল না।
বাগান পার হয়ে আশা নদীর ধারে এসে পড়ল। বাঁধানো ঘাট কোনও এক কালে ছিল। ভাঙা ঘাট এখন ওপরে উঠে গেছে। অত উঁচুতে আর জল ওঠে না। নদী গহীন কিন্তু ছোট। এপারে ওপারে ডেকে কথা বলা চলে। গহীন আর খরস্রোতা নদী। টলটলে জলের নীচে দেখা যায় সহস্রবাহু শ্যাওলা। স্রোতের টানে হেলে পড়ে কিলবিল করছে। যেন লাখো লাখো ডাকিনীরা ওত পেতে আছে নীচে। তাদের এলো চুলের জটা লকলক করছে জড়িয়ে বাঁধবার জন্যে।
এ ঘাট এখন কলমুখর। ঘোড়ার গাড়িওয়ালারা কেউ কেউ এসেছে ঘোড়া চান করাতে। গোরু মোষও নেমেছে জলে। আর এক দিকে মানুষ। জল থেকে কে যেন ডাকল আশাকে। আশা দেখল পদ্ম। পাড়ার মেয়েআশার বন্ধু।
পদ্ম জল ছিটিয়ে দিল আশার গায়ে। আশা শিউরে ডুকরে হেসে জলে পড়ল।
এ সময়ে আশা রোজই জলে ঝাঁপাইঝুড়তে আসে। কিন্তু আজ আশার ভাল লাগছে না। যদিও সে সাঁতার কাটল। পদ্মকে জলের ছিটা দিল। ওদের হাসি কলতানে স্রোতস্বিনী নদী আরও খর হল, শিউরোল, হাজার হাজার মুক্তোকণা ছিটিয়ে ছড়িয়ে লোকেদের চিরকালের মনে দ্যুতি হানল, তবু বিরক্ত করল।
তারপরে আশাই আগে উঠে পড়ল জল থেকে। আজ জলে হুড়তে ভাল লাগছে না। আজ দেরি করে বাড়ি ফিরে মায়ের বকুনি খেতেও ভাল লাগবে না। আজ তেমন দিন নয়, একএকদিন যেমন হাজার শ্লেষ করলে, বকলেও গায়েই লাগে না।
ওর ভেজা শাড়ি ছপছপিয়ে উঠল চলতে গিয়ে। ভেজা শাড়ির দোরাগুলি ওর ভেজা গায়ে জড়িয়ে ধরে, স্পষ্ট রেখায়, অস্পষ্ট বাঁকে কেমন এক রকমের অলংকার হয়ে উঠেছে যেন। ভেজা ডোরারও দ্যুতি আছে। সে দ্যুতি নিংড়ে নিংড়ে পড়ছে যেন। চুল মুছতে মুছতে, অন্যমনস্ক হয়ে চলছিল আশা। এমন সময় শুনতে পেল শব্দটা। কিন্তু মুখ ফেরাল না। আবার শুনতে পেল। আর প্রথমেই ওর শান্ত সুদূর চোখ দুটিতে নিকট হল অভিমান, ঠোঁটে ঠোঁট টিপে হাসি বন্ধ করতে গিয়ে বুঝল হাসি নয়, কান্না পাচ্ছে আশার।
সাইকেলের বেল আবার অধৈর্য হয়ে বেজে উঠল, ক্রিং ক্রিং।
এ সব জানত না আশা। দু বছর ধরে জানতে হচ্ছে। খেতে না পাওয়ার দুঃখ কিছু অজানা নয় আশার। বাবা মা ভাইদের দুঃখে দুঃখিত হওয়া, অকল্যাণের আশঙ্কায় শঙ্কিত হওয়া তার জন্মগত। কিন্তু আর একটি লোক, যাকে জন্ম থেকে দেখেনি, পরিচয় মাত্র কয়েক বছরের, তাকে তিন দিন না দেখতে পেলে, কান্না চাপতে হয়। জীবনে এ সব নতুন পাঠ নিতে হচ্ছে তাকে।
অধৈর্য ক্রিং ক্রিং শব্দ কান্না উড়িয়ে নিল তার। শুধু তার মুখ জুড়ে দিঘিচোখে, অগ্রহায়ণের রোদের মতোই অভিমানের ঝিলিক দিয়ে রইল। এগিয়ে গেল সে। কারণ মন্দিরের আড়াল ছেড়ে ফটিক সামনে আসতে পারবে না। লোকে দেখবে। যদিও, লোকের দেখার বাকি কিছুই নেই। আর, বন্ধ ঘরের ফুটোয় কিছু আলো দেখেই লোকেরা বুঝতে পারে, ঘরে কত আলো।
দুহাতে সাইকেলের সিট ধরে দাঁড়িয়ে ছিল ফটিক। অতি সাধারণ চোখমুখ, সাধারণ মাপের কালো ফটিক। মাথার চুলে একটু হাল ফ্যাশানের তৈরি ঢেউ, যদিও বাসি চুলে সেটা খুব সুবিধের হয়নি। মুখে কিছু দৃঢ়তার ছাপ, ঠোঁট দুটিতে যেন একটু দুর্বিনীতের বাঁকা রুক্ষতা। স্বচ্ছ চোখ দুটিতে কোনও কিছু চাপবার মুন্সিয়ানা অনায়ত্ত। শার্টের ওপর সোয়েটারের বুনোন খানে খানে খুলতে আরম্ভ করেছে।
বলল, রাগ হয়েছে বুঝি?
মাথা নিচু রেখেই চোখ তুলে এক বার তাকাল আশা। বলল, না।
আশা ভেজা গায়ে গামছাটা আর একটু ভাল করে টেনে দিল।
ফটিক বলল, তবে? আসছিলে না যে?
বলে হাত বাড়িয়ে ফটিক চিবুক ধরতে গেল আশার। আশা মুখ সরিয়ে নিল। বলল, রোজই এসেছি।
এ যে অভিযোগ, তা বুঝল ফটিক। বলল, সেদিন তোমার মা এমন ক্যাট ক্যাট করে কথা শুনিয়ে দিল। আমার ভীষণ রাগ হয়েছিল। তোমাদের বাড়ি তো আর যাবই না। ভেবেছিলাম, এখানেও আর আসব না।
আশার মুখ গম্ভীর হল আরও। বলল, এলে কেন তবে?
ফটিক চঞ্চল। পা ঘষছে, শরীর দোলাচ্ছে, হাত নাড়ছে। যেন নিজের ওপর বিরক্ত হয়ে বলল, থাকতে পারি না যে! না, সত্যি, কী এমন খারাপ ছেলেটা হয়ে গেছি যে, অত কথা শুনতে হবে।
আশা বলল, সে দোষ বুঝি আমার?
ফটিক বলল, বউদির ভাবখানা যেন কী এক দিগগজ বড়লোকের সঙ্গে মেয়ের বে’ দেবেন।
ফটিক আশার মাকে বলে বউদি আর বাবাকে বলে নরেনদা। পাড়াতুতো দাদা বউদি। ছোটবেলা থেকে বলে এসেছে।
আশা বলল, মা কত কী ভাবে। ভাবলেই বা কী আছে। তা ছাড়া মাকে নানান জনে নানান খানা করে বলে। রাগ হয়ে যায়, তাই বলে। এত কাল পরে তোমার যদি ও সব কথা এত গায়ে লাগে, তা হলে আর এস না।
এক বার চোখ তোলবার চেষ্টা করল আশা। বলল, শীত করছে, যাই।
আশার দিঘিচোখ যেন আরও বড় হল। যেন বেলা শেষের ছায়ায় নিঝুম নিস্তরঙ্গ, ঝোপে ছাড়ে পাখিডাকা দিঘিটার কূলকিনারা ঠাহর করা যায় না।
আশার কথা কানে না তুলে ফটিক বলল, পাড়ার লোকে তো ক’বছর ধরেই বলছে। কবে কোনদিন একটু সিনেমায় গেছি তোমাকে নিয়ে, একটু নদীর ধারে বেড়িয়েছি। কী এমন বেলেল্লাপনা হয়েছে যে দেখা হলেই ঠারেঠোরে সে কথা শোনাতে হবে। আর প্রেম বুঝি একলা ফটিকই করে পাড়ার মধ্যে? তা নয় আমি যদি বড় চাকুরে হতাম নয়তো বিনোদ ভটচায্যিদের বাড়ির ছেলে হতাম
ততক্ষণে আশা পা বাড়িয়েছে।
ফটিক বলল, চলে যাচ্ছিস?
এতক্ষণে অকৃত্রিম সম্বোধন বেরুল তার মুখ দিয়ে। বুঝি সংবিৎ ফিরল, আর সাইকেলসহ আশার কাছে এগিয়ে এল!
আশা বলল, ও কথাগুলো আর কতক্ষণ শুনব দাঁড়িয়ে। এ সব কথা তুমি মাকে বলল।
ফটিক হাত বাড়িয়ে আশার ভেজা হাত চেপে ধরল। যদিও আশা শক্ত আড়ষ্ট। ফটিক ঠোঁট বাঁকিয়ে, মাথা ঝাড়া দিয়ে বলল, আমার বয়ে গেছে ও সব বলতে। তোকে নিয়ে সোজা কলকাতা রেজেস্ট্রি অফিসে যাব, ফিরে এসে আর ও বাড়িমুখো নয়।
আশা ফটিকের চোখের দিকে তাকাল। ফটিক আশার শক্ত শরীরটাকে আরও কাছে টেনে বলল, তাকিয়ে রইলি যে?
আশা বলল, ও কথাটা আর কত দিন শুনব?
কোন কথাটা?
এই রেজিষ্ট্রি অফিসে যাওয়া?
দাঁড়া না সব খোঁজ খবর নিই আগে! শেষটায় বেঘাটে গিয়ে পড়ব?
আশা বললে, তা নয়, তুমি চাও, বাবা মা বেশ তত্ত্ব করে তোমার সঙ্গে আমার বিয়ে দিক। তা সে রাজপুত্তুর এলেও কোনও দিন হবে না।
ফটিক প্রায় ভেংচে বলল, তোর কানে কানে আমি বলেছি সে কথা, না?
বলে সে আরও কাছে টানল আশাকে। আশার ভেজা শরীর তার শুকনো জামা ভিজিয়ে দিল।
আশা বলল, তাই তো। তা নইলে ও সব ভেবে তিন দিন দেখা না দেবার কারণ কী? সরো, তোমার জামা ভিজছে।
ভিজুক।
এবার আশাও ভেংচে বলল, ভিজুক। এ তিনদিন সে কথা মনে ছিল না, না?
ততক্ষণে ফটিক আশার চিবুক তুলে ধরে, তার ঠোঁটের গন্তব্য ও চোখের দৃষ্টি একাগ্র করেছে।
আশা বলল, কী হচ্ছে? কেউ আসে যদি এ দিকে?
ফটিকের আবার সংবিৎ ফিরল। বিভ্রান্ত চোখে সে এ দিক ও দিক ফিরে তাকাল। যদিও গুটিকয় শালিক ছাড়া আপাতত সাক্ষী কাউকেই দেখা যাচ্ছে না।
আশার চোখে আবার রৌদ্রচ্ছটা ঝিকমিক করে উঠল। সে হেসে বলল, জান, আজ একটা মোটরগাড়ি এসেছিল এ পাড়ায়।
ফটিকও প্রায় আশার মায়ের মতোই অবাক হয়ে বলল, মোটরগাড়ি এসেছিল? তাতে কী হয়েছে?
আশা বলল, আজকাল এ পাড়া দিয়ে আর মোটরগাড়ি যায় বুঝি?
ফটিক বলল, যায় না। আজকে গেছে, তাতে কী?
এমন চমকে গেছলাম। শব্দ শুনে বুকের মধ্যে কেমন যেন করে উঠেছিল, সত্যি।
ফটিক অবাক হয়ে তাকিয়ে ছিল আশার মুখের দিকে।
আশা ফিসফিস করে বলল, সত্যি, রাগ হোক যাই হোক, তুমি এমন করে গাপ খেয়ে থেকো না।
ফটিক হেসে ফেলল। শালিকগুলি যেন ভয় পেল, সহসা ডাক দিয়ে উড়ে গেল। ডাক ভেসে এল রাস্তার ওপর থেকে, ফটিক, টাইম হয়ে গেছে।
ডাক দিয়েছে ফটিকের বন্ধু কার্তিক। দুজনে একই কারখানায় কাজ করে।
চা খাওয়ার ছুটির পরে, কার্তিকের ডেকে নিয়ে যাবার কথা।
ফটিক বলল, চলি। বিকেলে পারিস তো পদ্মদের বাড়ি বেড়াতে যাস।
চলে গেল ফটিক। আশার গায়ের কাপড় প্রায় গায়েই শুকোবার দশা। আর এক বার জলে যেতে তার ইচ্ছে করল। কিন্তু অনেক দেরি হয়ে যাবে। মা রাগ করবে। যদিও ভেজা কাপড় গায়ে এত শুকোল কেমন করে, সেটাও মায়ের চোখে পড়তে পারে। কারণ কতখানি পথে আসতে কাপড়ের জল কতটুকু ঝরে, মায়ের সে হিসেব জানা আছে।
কিন্তু হাঁসের গায়ে জল লেগে থাকে না। তিন দিন পরে, আজ এখন আর কোনও বকুনি আশাকে ছুঁতে পারবে না। মন তার উজানগামিনী এখন। ফটিকের ঠোঁটের ও চোখের একাগ্র গন্তব্যগুলি আশার নিজের রক্তে দপদপ করতে লাগল। বাড়ি গেল সে। মাকে দেখতে পেল না! কাপড় ছেড়ে, মাথায় চিরুনি দিতে দিতে একটা পাখির ডাক শুনে, শিস দিয়ে ভেংচে উঠল আশা। পরমুহূর্তেই ঠোঁট টিপে ধরল। মা শুনলেই ধমক দেবে। মেয়েমানুষের শিস! কিছুতেই মনে থাকে না আশার।

কিন্তু দু দিন পরে আবার সেই মোটরগাড়ির শব্দ। যদিও কালকেই ফটিকের সঙ্গে দেখা হয়েছে। আশা চমকে দাঁড়াল। শান্তিও আজ রান্নাঘরে যেতে গিয়ে থমকে গেল। একটা নয়, প্রায় কনভয় যাচ্ছে বলে মনে হল। একসঙ্গে কয়েকটি গাড়ির গর্জন এবং বিভিন্ন সুরের হর্ন বেজে উঠল। সেই সঙ্গে অনেক লোকের গুঞ্জন।
আশা স্নান করতে যাবার আগে বেণী খুলছিল। মায়ের সঙ্গে চোখাচোখি হতেই সে বলল, দেখে আসব মা?
হ্যাঁ কি না শোনবার আগেই আশা বাড়ির বাইরে। রাস্তায় এসে সে হা করে তাকিয়ে রইল। চারটে গাড়ি রাস্তার ওপরে পর পর দাঁড়িয়ে পড়েছে। পরশুর দেখা সেই গাড়িটা সকলের আগে। তারপরে আর একটা। তার পরে দুটি বড় গাড়ি। একটিতে প্রায় দশ বারোজন মেয়ে পুরুষ। আর একটি গাড়ি ঢাকা, পুলিশের গাড়ির মতো।
ততক্ষণে আশার কানে, প্রায় বাতাসের আগে এসে ঢুকল, ফিল্ম। ফিল্মের লোকেরা এসেছে। ফিল্ম তুলবে। কিন্তু এ ঢাকা গাড়িটা কীসের? ও দাদারা, এ গাড়িটা কীসের মশাই? সাউন্ড ভ্যান?
আশা দেখল, প্রথম গাড়িটা থেকে সেই ভদ্রলোক নেমেছেন। সেই কালো চশমা চোখে ভদ্রলোক। প্রথম দিনের দেখা। আরও কয়েকজন নেমেছে। আশা দেখল, বিনোদ ভটচাযের মেজো ছেলে হরিশ। তাদের কী বলছে, উত্তরের রাস্তাটা দেখিয়ে। গাড়ির ভিতরে মেয়েদের মুখগুলি দেখছিল আশা। ফাঁপা। ফাঁপা চুল, মুখে মোটা করে পাউডার মাখা। ঠোঁটে রং। বড় গাড়িটার তিনটি মেয়ের মধ্যে দুজনেরই চোখে কালো চশমা। আর একজনের চোখে কাজল। ওরা মেয়ে পুরুষ সবাই যেন কী এক উৎসবে মেতে উঠেছে। হাসছে বকবক করছে, এ ওর গায়ে পড়ছে। ওদের যে এত লোক দেখছে সেটা যেন। খেয়ালই নেই। আশার মনে হল ওরা যেন অন্য গ্রহের মানুষ। ওরা তো সেই ছবি। ওরা সেই ছায়া, যারা সেই অন্ধকার ঘরটার পরদায় ভেসে ওঠে। হাসে কাঁদে গায়। ভালবাসে হিংসা করে। লুকিয়ে মন্দিরের। পিছনেও ওরা যায়, মায়ের বকুনি খায়, বাবাকে ভয় পায়, প্রতিবেশীর চোখ ঠারাঠারি, হাসাহাসি, খারাপ কথা সবই শোনে। আশাদের মতোই। তবু আশাদের মতো নয়। এই মাটি, এই গাছ, এই আকাশ, আমাদের এমন রক্ত মাংস মন, অমন সত্যিকারের মা আর কাপড়ের কলের কেরানির ছেলেমেয়ে কিংবা লোহা কারখানার হাজিরাবাবুর মতো ওরা নয়। ওরা ছায়া, ছবি হয়ে শুধু আমাদের হেসে কেঁদে দেখা দেয়। তখনও ওরা আমাদের দেখতে পায় না। এখনও তেমনি দেখতে পাচ্ছে না। ওরা যে কোথায় থাকে, কে জানে! কেমন ভাবে থাকে? কেমন বিচিত্র আর রহস্যময় মনে হয়। ওই তো, ওদের বেশভূষা, কথাবার্তা, হাসি, চাউনি, সব যেন আশার অন্য রকম লাগছে। ওরা যে ছায়ালোক থেকে এসেছে, সেখানকার পরিবেশটুকুও যেন নিয়ে এসেছে সঙ্গে করে। পুরুষেরা সকলেই সে রকম নয়। এ শহরের সেই ছেলেদের মতো, যাদের কোমরের নীচে প্যান্ট, অদ্ভুত জামা আর কপালের কাছে চুড়ো করা চুল। এমনি সাধারণ মানুষের মতোও অনেকে আছে। তবু তারাও যে সেই দুর ছায়ালোকের মানুষ, তা বোঝা যাচ্ছে হাসিতে কথাবার্তায়। সবাই যেন স্বপ্নের ঘোরে রয়েছে। মেয়েরা যে কোনও ছেলের সঙ্গে কথা বলছে, হাসছে, হাত ধরছে। ছেলেরাও তেমনি করছে। সমাজ সামাজিকতা ঘরসংসারের কোনও ভয়। নেই যেন ওদের। সে সবের ঊর্ধ্বে ওরা।
আর লোক আসছে অনবরত। ঝড়ের বেগে সংবাদ রটেছে। জোয়ারের বেগে আসছে গোটা শহর ভেঙে। আজ যেন এখানে মেলা লেগেছে। গাড়িগুলি ঘিরেছে সবাই। কে কত কাছে যেতে পারে গাড়িগুলির, তার জন্যে ঠেলাঠেলি করছে।
প্রথম গাড়িটার পরে, সবুজ রঙের গাড়িটার চারপাশেও ভিড় জমেছে খুব। অস্পষ্ট হলেও আশা দেখতে পাচ্ছে, সবুজ গাড়িটায় মাথায় সিল্কস্কার্ফ বাঁধা একটি মেয়ে রয়েছে। তার ফরসা গাল, রং মাখা ঠোঁট আর কালো চশমার অংশও দেখা যাচ্ছে।
আশার ভয় হল, গাড়ির মানুষগুলির কারুর সঙ্গে যদি ওর চোখাচোখি হয়। তা হলে ওরা নিশ্চয় সব হেসে উঠবে। লজ্জায় মরে যাবে সে। কিন্তু কী ভাগ্যি, ওরা দেখতে পায় না।
আশা দেখল, পাড়ার মেয়ে বউ সবাই এসে ভিড়েছে দূরে দূরে। যে ছেলেরা সারা দিন এখানে ওখানে জটলা করে, তারা তো এসেছেই। বুড়োরাও এসেছেন। আশা আরও অবাক হয়ে দেখল, ফটিকদাও এসেছে কার্তিককে সঙ্গে নিয়ে। আশার দিকে তাদের নজর নেই। হাসি পাচ্ছে আশার ফটিককে দেখে। কেমন হতভম্ব বিস্ময়ে ফটিকদা মানুষগুলিকে দেখছে। যেন, একেবারে ছেলেমানুষ। কার্তিক ঘাড়ে হাত দিয়ে কী যেন বলল। কিন্তু ফটিকদার খেয়াল নেই। অন্যমনস্ক বিরক্তিতে হাতটা সরিয়ে দিল কাঁধ থেকে। একেবারে বিভোর।
তারপরে আশার চোখ পড়ল তার ভাই শ্যাম আর রামের দিকে। কী পাজি দেখ! বই খাতা বগলে হা করে দাঁড়িয়ে আছে। স্কুলে যায়নি এখনও।
কিন্তু ওরা সবাই গাড়ির গায়ের কাছে। অত কাছে যেতে সাহস হল না আশার। এমন সময় সেই কালো চশমা চোখে ভদ্রলোক হাত তুলে পিছনের গাড়িগুলিকে ইশারা করলেন। তারপরে গাড়ির ভিতরে চলে গেলেন। সেইসঙ্গে বিনোদ ভট্টাচার্যের ছেলে, হরিশও। গাড়িগুলি পর পর চলতে আরম্ভ করল বনশিউলির ঝড়ে ঝাপটা খেতে খেতে। রাস্তাটায় এত ধুলো ছিল, কোনও দিন টের পাওয়া যায়নি।
কে একজন চেঁচিয়ে বলল, বিনোদ ভটচার্যের বাড়ির সামনের মাঠটায় গাড়ি দাঁড়াবে।
আশা বুঝল, সেই বাড়িটাতেই ওরা থাকবে। এখানে তা হলে সিনেমা তুলবে। আরও কয়েক বার এই শহরে সিনেমার লোকেরা এসেছে। কিন্তু এ পাড়ায় কখনও আসেনি। আর বাড়ি ভাড়া করে থাকবার কথা শোনেনি কখনও।
কিন্তু ফটিকদা কার্তিক শ্যাম রাম, সবাই ভিড়ের সঙ্গে গাড়ির পিছু পিছু ছুটে গেল। আশারও যেতে ইচ্ছে করল। সাহস হল না। কারণ মেয়েরা কেউই প্রায় যাচ্ছে না। শুধু দু চোখে অসহ্য কৌতূহল নিয়ে, ধুলো ঢাকা বনশিউলির জঙ্গল আর অপসৃয়মাণ ভিড়ের দিকে তাকিয়ে রইল।
তারপরে মায়ের কথা মনে হতেই পিছন ফিরে দেখল পদ্মকে।
আশা বলল, কোথায় সিনেমা তুলবে রে?
পদ্ম বলল, নদীর ধারে নাকি তুলবে! কিন্তু আজ নয়, কাল সকালে। এক মাস থাকবে এখানে।
এক মাস? রোজ তুলবে?
হ্যাঁ।
আশার বিস্মিত কৌতূহলিত চোখ দুটি খুশিতে ঝলকে উঠল। বলল, মা’কে বলে আসি।
বলে সে তার আধখোলা বেণী দুলিয়ে ছোট মেয়েটির মতো দৌড় দিল। বাড়িতে এসে দেখল, মা সেলাই নিয়ে বসেছে। আশা ডাক দিতেই শান্তি বলল, শুনেছি। সিনেমা তুলতে এসেছে।
আশা হাঁপাতে হাঁপাতে বলল, এক মাস ধরে তুলবে।
সেলাইয়ের দিকে নজর রেখে শান্তি বলল, তা বলে রোজ রোজ ওখানে নেচে নেচে যাওয়া চলবে না বলে রাখলাম।
আহা! মা’র যেমন কথা! ভুরু কোঁচকাতে গিয়ে হাসি পেল আশার। মা ঠিক ভাবছে, ফটিকদার সঙ্গে মেশামিশির বেশি সুযোগ পাবে বলে আশা খুশি হয়েছে। তার মনে পড়ল, শ্যাম আর রামের কথা। কিন্তু সে বলল না। তা হলে মা রেগে উঠবে। ঠিক বলবে, আপদ এসে জুটেছে, ছেলেগুলোর ইস্কুল করা মাথায় উঠবে এ বার।
আবার বেণীতে হাত দিল আশা। আর তার বিশাল কালো দিঘিচোখের কূলে কূলে ঠোঁটের কোণে একটি বিচিত্র হাসি দেখা দিল। ভাবল, এই জন্যেই বোধ হয় আমি সে দিন অমন চমকে উঠেছিলাম মোটরগাড়ির শব্দ শুনে। আজ শহরসুদ্ধ সবাই চমকে উঠেছে।
ভাবতে ভাবতেই ঠোঁটের ওপর হাত চাপা দিল আশা। আর একটু হলেই শব্দ করে হেসে ফেলত। অমনি মায়ের রুষ্ট সন্দিগ্ধ খর চোখ কুচি কুচি করে কাটত তাকে; কী যে বিশ্রী হাসি পায়। যেন নিজের ওপর বিরক্ত হতে গিয়েই আশার নজরে পড়ে মস্ত বড় প্রজাপতিটাকে। মস্ত বড় প্রজাপতিটা পাখায় রাজ্যের রং মেখে আশার মনের সঙ্গে মিতালি করে হাসছে। কখনও তার রুক্ষ মাথায়, কখনও তার। বাসি কাপড়ের আঁচলে বসতে আসছে। আবার উড়ছে। আশা ঠোঁট টিপে ভুরু কুঁচকে হাত বাড়াল। রঙিন পতঙ্গটা বাতাসের আগে উড়ে চলে গেল দীন মলিনা কৃষ্ণকলির ঝাড়ে।
তারপরে আশা বাইরের দিকে তাকিয়ে ভাবল, আজ আর ফটিকদা সতীতলার মন্দিরের পিছনে আসবে না। হা করে ফিল্মের লোক দেখতে দেখতেই কারখানার সময় হয়ে যাবে। আর যদি দেখা হয় তা হলে আশা বলবে, গাড়ির শব্দটা শুনে পরশু বোধ হয় এ জন্যই চমকে ছিলাম।

কিন্তু আরও চমক বাকি ছিল আশার। সেটা বোঝা গেল তার পরদিন সকালবেলা। পরদিন সকালবেলা রাজ্যের লোক এসেছে নদীর ধারে। পাড়া থেকে খানিকটা দূরে, সেই নাগরা ঘাটে, যেখানে ঘাট নেই, খেয়া পারাপার নেই, উঁচু পাড়ে শুধু বাগান আর জঙ্গল। ফিল্মের লোকেরা গেছে সেখানে। চারটে গাড়িই সেখানে এসেছে, নাগরাঘাটে মেয়েপুরুষ সবাই এসেছে। সাউন্ডভ্যান থেকে সাপের মতো কালো রবারের তার এঁকেবেঁকে নেমে গেছে নদীর ধারে। ট্রলিসহ ক্যামেরা কালো কাপড়ে ঢাকা একটি অদ্ভুত ঘাপটিমারা জানোয়ারের মতো দেখাচ্ছে। ছোট একটি তাঁবু খাটানো হয়ে গেছে এর মধ্যেই। ঘোট ঘোট বেতের মোড়া এসে গেছে অনেকগুলি। ওরা সবাই ব্যস্ত। শুধু কয়েকজন মেয়েপুরুষ ছাড়া। সে সব মেয়েপুরুষদের চেহারার মধ্যে কী যেন আছে। যদিও এমনিতে কিছুই মনে হয় না। শুধু তাদের রং মাখা ছাড়া। অন্তত আশার তাই মনে হয়।
আশাও এসেছে দেখতে। আর আজও তার তাই মনে হচ্ছে ওদের দেখে। ওরা কিছু দেখতে পাচ্ছে না। ওরা, ওই চার জন মেয়ে আর কয়েক জন পুরুষ, যাদের অধিকাংশেরই চোখে গগলস। ওরা কেউ গাছতলায়, কেউ তাঁবুর সামনে এলিয়ে বসে আছে। হাসছে কথা বলছে তবু যেন ওদের ঘিরে এক নামনাজানা দূর রহস্যের ছায়া। সবাই ওদেরই দেখছে। সবচেয়ে বেশি ব্যস্ত সেই কালো ফ্রেমের চশমা পরা ভদ্রলোক। তিনি সবাইকে নির্দেশ দিচ্ছেন, কী সব বোঝাচ্ছেন। মাঝে মাঝে দেখছেন ফাইল খুলে।
তারপরে হঠাৎ ভদ্রলোক ভিড়ের দিকে ফিরে তাকালেন। যে ভিড়টাকে একটি মোটা দড়ির সীমানার বাইরে রাখা হয়েছে। ভদ্রলোককে সবাই কানুদা বলে ডাকছে।
পদ্ম বলল, এই রে, এ বার বোধ হয় ভাগিয়ে দেবে সবাইকে।
আশা বলল, কেন?
দেখছিস না, ওই লোকটা বার বার তাকাচ্ছে। ও তো ডিরেক্টার।
ওই যাকে সবাই কানুদা বলছে?
হ্যাঁ।
পাশ থেকে ফটিক বলে উঠল, ভাগালেই হল আর কী। ওদের কেনা জায়গা নাকি?
আশা চমকে পিছন ফিরল। ফটিক তার উপস্থিতি ঘোষণা করবার জন্যেই কথাটা বলেছিল। চোখাচোখি হতেই আশার হাসিটা লজ্জায় বিব্রত হয়ে উঠল। পদ্ম ছাড়াও আরও বন্ধুরা রয়েছে। গীতা বাণী সুষমারা রয়েছে আশেপাশে।
পদ্ম লুকিয়ে চিমটি কাটল আশাকে। ফটিকের দিকে ফিরে বলল, কারখানায় যাননি ফটিকদা?
বাণীর গলা শোনা গেল মেয়েদের দল থেকে, আজ এ কারখানার হাজিরা নেবে ফটিকদা।
ফটিক বিনা বাক্যে আশার পাশে এসে দাঁড়াল। আশা সভয়ে চারপাশে তাকিয়ে, সন্ত্রস্ত গলায় বলল, ও কী করছ ফটিকদা, ওই দেখ শান্তপিসি এইদিকে তাকিয়ে আছে।
ফটিক ঠোঁট বাঁকিয়ে বলল, থাকতে দে। ওরা চিরকালই ও রকম তাকিয়ে থাকবে। তোর পাশে দাঁড়ালে যদি মহাভারত অশুদ্ধ হয়ে যায় তো যাক।
কথাটা নিশ্চয় ন্যাড়া মাথা বিধবা, থপথপে মোটা, পাড়ার শান্তপিসির কানে যায়নি। গেলে, শান্তপিসি চুপ করে থাকত না।
সন্ত্রস্ত লজ্জার মধ্যেও ভরা কলসির উপচানো জলের মতো খুশি চলকে পড়ছিল আশার চোখে মুখে। যদিও তার হাতে মায়ের দেওয়া সুতো কেনবার পয়সা ঘামছে। সে বলল, কাজে যাবে না আজ?
ফটিক বলল, দু ঘণ্টার বাড়তি ছুটি নিয়ে এসেছি। ও দিকে দেখেছিস, তোদের পাড়ার বিভা সুন্দরীকে। হিরোইনের মতো সেজে কেমন দড়ির ওপর ঝুঁকে দাঁড়িয়েছে। আশা দেখল বিভাকে। ড্রেস দিয়ে বোম্বাই সিল্কের শাড়ি পরে চুলের গোছায় হর্সটে করে এসেছে। বিভার সঙ্গে আশার কথা নেই অনেক দিন। বিভা এক বছর কলেজে পড়েছিল। এখন প্রায়ই সেজেগুজে কলকাতায় যায়। কোথায় যায়, কেউ জানে না। এক সময়ে নাকি ফটিকের সঙ্গে ওর খুব ভাব ছিল। এখন আর নেই। কেন, তা কে জানে। লোকে যাই ভাবুক বিভার ধারণা ও বিশ্বাস, আশার জন্যেই ফটিক ওর কাছ থেকে সরে পড়েছে। তাতেও কথা বন্ধ হবার কারণ ছিল না। বিভা এক দিন আশার সামনে ফটিকের নামে মাতাল, বদমাইশ, বলে গালি দিয়েছিল।
আশা বলল, আমাদের পাড়ার কেন। তোমারই হিরোইন।
ফটিক বলল, আমার চৌদ্দ পুরুষের হিরোইন।
এমন সময়ে সেই কালো ফ্রেমের চশমা চোখে ভদ্রলোক, কানুদা সদলবলে ভিড়ের দিকে এগিয়ে এলেন। হাত জোড় করে বললেন, আপনারা দেখুন তাতে আপত্তি নেই, কিন্তু একেবারে চুপচাপ না থাকলে কাজ করা যাবে না।
ফটিক বলে উঠল, ঠিক আছে, আপনি আরম্ভ করে দিন দাদা, আমরা আছি, কিছু ভাবতে হবে না আপনাদের।
আশার লজ্জা করল ফটিকের এইরকম গায়ে পড়া কথা শুনে। কিন্তু ফটিকদা এ রকমই। সঙ্গে সঙ্গে সাঙ্গোপাঙ্গ নিয়ে লেগে গেল গোলমাল থামাতে। ফল পাওয়া গেল ঠিকই৷ গোলমাল থেমে এল অনেকখানি।
কানুদা ভিড়ের দিকে তাকিয়ে কী যেন বললেন পাশের ছেলেটিকে। যার গায়ে ম্যারিন শার্ট, গলায় ক্যামেরা, ঠোঁটে সিগারেট। আবার কী যেন বললেন বিনোদ ভটচাযের ছেলে হরিশকে।
হরিশ সঙ্গে সঙ্গে আঙুল দিয়ে, সামনেই বিভাকে দেখিয়ে দিল। কানুদা ঘাড় নাড়লেন। শোনা গেল, বললেন, না, হবে না।
বলে নিজেই ভিড়ের মধ্যে ঢুকে, যেন কাউকে খুঁজতে লাগলেন।
হরিশ বলল, এখান থেকেই নেবেন? পরে হলে হবে না।
দেখি না, পাওয়া যায় কি না কাউকে।
মেয়েরা সবাই যেন কেমন সংকুচিত হয়ে উঠল। ভদ্রলোক মেয়েদের দিকেই বারবার তাকাচ্ছিলেন। লক্ষ করে দেখছিলেন সবাইকে। তারপরে আশার সামনে এসে থমকে দাঁড়ালেন। বললেন, একে চেনেন হরিশবাবু?
হরিশ আশাকে দেখে অবাক হয়ে বলল, চিনি বইকী। আমাদের পাড়ারই মেয়ে তো।
আশা যেন চমকে ভয় পেয়ে, এক পা পেছিয়ে দাঁড়াল। সবাই তখন তার দিকে তাকিয়ে আছে। শুধু ফটিক গেছে গোলমাল থামাতে। আশার বুকের মধ্যে গুরুগুর করে উঠল।
কানুদা বললেন হরিশকে, এক বার কথা বলে দেখুন না। যদি আপত্তি না থাকে, অবশ্য এর গার্জেনের মতামতও চাই।
হরিশ অবাক হয়ে, আশার প্রায় প্রত্যহ দেখা সাধারণ মুখটি এক বার দেখল। বলল, আশা, ফিল্মে নামবে? একটা ছোট রোলের জন্য মেয়ে দরকার। এখানকারই কাউকে চান ওঁরা।
দিঘির বুকে প্রথম সূর্যের রক্তচ্ছটা দেখা দিল আশার চোখে। মনে হল, কোনও এক অদৃশ্য বায়ু ওকে ঝাপটা মেরে গেল। সলজ্জ হাসিটা ঠিক হাসি নয়, যেন গলা টিপে ধরল ওর। খুশিতে উপচে পড়া নয়, একটি ভীরু রহস্যময় হাতছানি ওকে যেন ডাক দিল সেই দুর ছায়ালোক থেকে। সাধ করে নয়, ছায়াচারিণী হবার এক অসাধ্যসাধনের মাধ্যাকর্ষণ ওকে টেনে নিয়ে গেল। ফটিকদাকে দেখবার জন্য এক বার এ দিক ও দিক তাকিয়ে, ঘাড় নেড়ে সম্মতি জানিয়ে দিল। তারপরে, প্রায় চুপিচুপি রুদ্ধশ্বাস গলায় বলল, বাবাকে বলতে হবে।
হরিশ বলল, হরেনবাবুকে তো। উনি তো এখন বাড়ি নেই নিশ্চয়?
আশা বলল, না। সন্ধ্যাবেলায় থাকবেন।
ঠিক আছে আমি গিয়ে বলব তখন।
কানুদা বললেন, আমিও যাব তোমার বাবার কাছে।
আশা আবার এ দিক ও দিকে দেখল ফটিকদার জন্য। তারপরে বলল, আমি পারব?
কানুদা বললেন, সে ভার আমি নিচ্ছি খুকি, তোমাকে ভাবতে হবে না।
আবার সেই খুকি। সেই প্রথম দিনের মতো। এই জন্যেই কি আশা চমকেছিল সে দিন?
ক্যামেরা গলায় ছেলেটি, কানুবাবুর অ্যাসিস্টান্ট, বলল, আসুন আপনি আমাদের তাঁবুর ওখানে।
কী করবে আশা? সে এদিক ওদিক তাকাল আবার। পদ্ম তার গায়ে ধাক্কা দিয়ে বলল, যা না, যা।
পদ্ম খুশি হয়েছে। বীণা সুষমারা চুপ করে আছে। যেন কী এক অপরাধ করছে আশা। শান্তপিসির চোখ জোড়া যেন ঠিকরে বেরিয়ে আসছে। পাড়ার চেনাশোনা ছেলেদের চোখগুলি বাঁকা ছোরার মতো তীক্ষ্ণ খোঁচা হয়ে আছে। বিভা চলে যাচ্ছে নদীর উঁচু পাড়ের দিকে উঠে।
আশা বলল, এখুনি যেতে হবে?
কানুবাবু বললেন, না। তুমি কালপরশু থেকে কাজ করবে। এখন সকলের সঙ্গে গিয়ে আলাপ করে নাও। চলো, একে নিয়ে চলো বিনয়। হ্যাঁ, কী নাম তোমার।
আশা। আশালতা চক্রবর্তী।
বেশ।
গলায় ক্যামেরা ঝোলানো বিনয় বলল, এসো।
সজ্ঞানে নয়, একটি অজ্ঞান ইশারায় যেন আশা চলে গেল। চলে গেল দড়ির বেড়া পেরিয়ে, ছায়াদের সীমানায়। তবুও এখনও ও রক্তমাংসের মানুষের মতো সবই দেখতে পাচ্ছে। তাই আর এক বার পিছনে ফিরল। দেখল, ফটিকদা ছুটে এসে থমকে দাঁড়িয়ে পড়ল বেড়ার ওপারে, যেন শিশুর বিস্ময় নিয়ে হতবাক হয়ে তাকিয়ে আছে।
বুকটা কেমন করে উঠল আশার। ও আবার দড়ির বেড়ার দিকে ফিরতে গেল। ডাকল, ফটিকদা।
ফটিক হাত তুলে বলল, ওখান থেকে ঘুরে আয়, তারপর কথা হবে।
আশা ফিরল, কিন্তু বুকের মধ্যে কেমন একটা আড়ষ্টতা ঠেকে রইল। বিনয় বলল, এক মিনিট।
তারপরেই ক্লিক করল ক্যামেরা। আশা হাসল। আবার ক্লিক করল ক্যামেরা। আশা অবাক হয়ে বলল, কী করছেন?
জবাবে ক্যামেরাটা আর এক বার ক্লিক করল। হেসে বলল বিনয়, তোমার স্টিল নিলাম।
স্টিল মানে?
ফটো। চলো তো ওই জলের দিকে, আর একটা নিয়ে নিই।
সহজেই বিনয় তুমি বলল। যেন কত দিনের চেনা। এরা সবাই আশাকে বুঝি খুব ছেলেমানুষ ভেবেছে? আশা হেসে নদীর দিকে গেল। ফটো নিল বিনয়। তারপর তাকে নিয়ে এল তাঁবুর কাছে।
এ বার ছায়ারা নড়ল, যদিও আলস্যে জড়িয়ে। চোখ তুলে তাকাল আশার দিকে। দেখতে পেল এ বার, বোধ হয় আশাও এখন ছায়া হয়ে গেছে, কিংবা হয়ে যাবে তাই।
বিনয় এক জনকে দেখিয়ে বলল, ইনি চঞ্চলাদি, আমাদের হিরোইন।
স্কুলের ইনফ্যান্ট ক্লাসের ছেলেও নামটা জানে এ দেশে। সেই চঞ্চলার সামনে হঠাৎ শীতধরা বাতাসে কেবল কুঁকড়ে উঠল আশা। লজ্জা ও উত্তেজনায় করুণ হয়ে উঠল ও।
বিনয় বলেই চলেছে, ইনি আমাদের কনকদি, সরমা চ্যাটার্জি, অনসূয়া মজুমদার। আর এই হল বিজনদা হিরো, প্রাণেশদা, সুলতান…।
চঞ্চলা বলে উঠল, তা হলে লোকেশন থেকেই নেওয়া হল?
বিজন বলল, কানুদা ক্রমেই বেশি রিয়ালিস্টিক হয়ে উঠছে। এসো ভাই, বসো, তোমার নাম কী?
আশাকেই আসতে বলছে, তারই নাম জিজ্ঞেস করছে। যেন পরদার বুকেই সহজ ভঙ্গিতে কথা বলছে ছায়ারা। কিন্তু মানুষিক আড়ষ্টতা কঠিন হাতে এখনও অসহজ করে রেখেছে আশাকে।
অগ্রহায়ণের এ শীতশীত সকালে ও ঘেমে উঠল। বলল, আশালতা।
চমৎকার নাম। কোন রোলটার জন্যে একে নিয়েছে?
বিনয় বলল, সেই হিরোইনের বালিকা প্রতিবেশিনী।
একটু বয়োজ্যেষ্ঠ প্রাণেশ বলল, চমৎকার মানাবে।
আশা বিনয়ের দিকে ফিরে বলল, আমি এ বার বাড়ি যাব?
এখুনি? আচ্ছা দাঁড়াও। কানুদা, শুনুন আশা বাড়ি যেতে চায়।
কানুদা কাছে এলেন। বললেন, আচ্ছা যাও এখন, সন্ধ্যাবেলা তোমাদের বাড়ি যাব আমি হরিশবাবুকে নিয়ে। তুমি আজ শুটিং দেখবে না?
আশার দৃষ্টি নেমে গেছে। কথা বলতে ঠোঁট শিথিল মনে হচ্ছে। বলল, দুপুরে আসব।
বলে ও ফিরল ভিড়ের দিকে। দড়ির সীমানার ও পারে, যেখান থেকে ও এসেছিল। যদিও মাত্র দশপনেরো মিনিটের মধ্যে, সে জায়গাটা যেন তার চরিত্র বদলে ফেলেছে। কিংবা আশা নিজেই বদল হয়ে এসেছে ওই ছবিদের সীমানা থেকে। তাই ওর চোখে সব অন্য রকম ঠেকছে। মুহূর্তে চমক ও বিস্ময়ের ঝলক যেন একটি শূন্যতা এনে দিয়েছে মনের মধ্যে। কী ঘটেছে, সবটা যেন এখনও হৃদয়ঙ্গম করে উঠতে পারেনি।
দেখল, সবাই যেন ওর দিকে কেমন করে তাকিয়ে আছে। চেনা অচেনা, সবাই। আশার লজ্জা হল, ভালও লাগল। তবু ভয় হল, কষ্ট হল। ভিতরে ভিতরে যতই একটি হাসি উত্তাল হয়ে উঠল, অতল গভীরে ততই যেন একটি কান্নার ঘূর্ণি আবর্তিত হয়ে উঠতে লাগল। কেন? এ আবার কী?
আশা দেখল পদ্ম হাত বাড়িয়ে ছুটে এল না। কোনও ব্যগ্র কৌতূহলী জিজ্ঞাসা নেই ওদের। ওরা, পদ্ম বাণী সুষমা, সবাই হাত ধরাধরি করে দাঁড়িয়ে হাসছে আশার দিকে চেয়ে। সবাই ওকে পথ করে দিল ভিড়ের মধ্যে।
বড় যেন বাতাস লেগেছে আশার দিঘি কালো চোখে। আলোকালোর দ্রুত ঝড় ওর চোখে। জিজ্ঞেস করল, পদ্ম, ফটিকদা কোথায় গেল।
পদ্ম বলল, কী জানি। মনে হল, ওপরের দিকে উঠে গেল।
চলে গেছে? দু ঘণ্টার ছুটি নিয়ে না এসেছিল? বলেছিল যে, ফিরে এলে কথা হবে। একটা তীক্ষ্ণ কাঁটা, কোথায় খোঁচা দিয়ে যেন চমকে দিতে লাগল আশাকে। ও উঁচু পাহাড়ের দিকে পা বাড়াল।
পদ্ম জিজ্ঞেস করল, চলে যাচ্ছিস যে? ওখানে যাবি নে।
অর্থাৎ দড়ির বেড়ার ওপারে। আশা বলল, পরে যাব।
ওকে তখন সতীতলার মন্দিরের পিছনটা ডাক দিয়েছে। কিন্তু সেখানে কেউ নেই। শুধু পাখিরাই ব্যস্ত হল। ব্যস্ত মেয়েটিকে দেখে উড়ে পালাল। মা’কে বুঝি তাড়াতাড়ি খবর দিতে গেছে ফটিকদা? কিন্তু পয়সাগুলি ততক্ষণে চটচটিয়ে উঠেছে হাতের ঘামে। বিশুকাকার দোকানে যেতে হবে এক বার সেলাইয়ের সুতো কিনতে।
দোকানের দিকে পা বাড়াল আশা। তবু বিস্ময়ে, অজানা এক খুশি ও ভয়ে যেন ওর পা জোড়া আড়ষ্ট, বিপথগামিনী। ছায়ারা ওকে ডাক দিয়েছে। সেই বিচিত্র ছায়ালোকে যাবে ও।
পিছন থেকে শ্যামের চিৎকার শোনা গেল, দিদি, এই দিদি।
দেখল, শ্যাম আর রাম, দুজনেই ছুটতে ছুটতে আসছে। বগলে ওদের বই। আজও স্কুলে যায়নি।
হাঁপাতে হাঁপাতে চোখ বড় করে বলল শ্যাম, দিদি, তুই নাকি সিনেমায় নামবি?
রাম একেবারে আঁচলে হ্যাঁচকা মেরে জিজ্ঞেস করল, সত্যি নাকি রে?
আশা বলল, কে বললে?
শ্যাম বলল, ওখানে সবাই বলছে।
শ্যাম রাম দুজনেই কয়েকটা পাক খেয়ে নিল। রাম টানাটানি করতে করতে আশার আঁচলটাই খুলে ফেলল গা থেকে।
আশা তাড়াতাড়ি আঁচল টেনে বলল, এই অসভ্য, কাপড় ছাড়।
তারপরেই শ্যাম বলল, দেখিস দিদি, বাবা তোকে নামতে দেবে না।
রাম সঙ্গে সঙ্গেই বলল, আর মা তোকে চুলের ঝুঁটি ধরে টেনে দেবে।
আশা ভেংচে বলল, তোদের বলেছে। তোরা স্কুলে যাবি নে?
শ্যাম বলল, না। মাকে বলতে যাচ্ছি তোর কথা।
বলেই দুজনে ছুটল বাড়ির দিকে। মায়ের মুখোনি মনে পড়ল আশার। একটু যেন থমকে গেল সে। পরমুহূর্তেই হাসল আবার। সাইকেলের ক্রিং ক্রিং শব্দে চমকে তাকাল সামনে। কিন্তু সে অন্য লোক, অন্য সাইকেল।

তাড়াতাড়ি সুতো নিয়ে বাড়ি এল আশা। চুলের কুঁটি ধরে নাড়া না দিক, তার চেয়ে বড় রকমের নাড়া খাবার ভয় রয়েছে আশার। তাই, চুপিচুপি বাড়ি ঢুকল আশা। কিন্তু শান্তি কিছুই বলল না। বাবার মাসিক সাতাশি টাকার আয়ের ওপরে মা তার বাড়তি আয়ের ঠোঙা তৈরি করছিল বসে বসে। শুধু ঠোঙা নয়, পাড়া প্রতিবেশীর ছোটখাটো হাতেসেলাইয়ের কাজও মায়ে ঝিয়ের ভাগাভাগিতে আছে।
মা এক বার তাকিয়ে দেখল আশাকে। শ্যাম রাম, কেউ নেই। বোধ হয় মা বকে ধমকে স্কুলে পাঠিয়ে দিয়েছে।
আশা বলল, মা সুতো এনেছি।
মা বলল, ঘরে রাখ।
ঘরে ঢুকে আশা চুপ করে দাঁড়িয়ে পড়ল। কী জানি, মা কি ছেলেবেলার মতো ঘরে ঢুকিয়ে দরজা বন্ধ করে মারবে নাকি? শুনেছে তো নিশ্চয়। বেহায়া নির্লজ্জ বলে একটু বকুক না মা।
ভাবতে ভাবতেই আশা মায়ের গলা শুনতে পেল, ওরা নিজেরাই তোকে ডেকে নিলে?
আশা তাড়াতাড়ি বলল, হ্যাঁ।
টাকা দেবে?
চমকে গেল আশা। মা রাগ করেনি? শাসন করবে না? অবাক হয়ে ভাবল, টাকার কথা তো জিজ্ঞেস করেনি। তবু বলে ফেলল, তা তো দেবেই, যদি করি। সে সব কথা বাবাকে বলতে আসবে আজ সন্ধেবেলা।
তারপরে চুপচাপ। মা আর কিছুই বলল না। রাজি না অরাজি, বোঝা গেল না কিছুই। যেন খানিকটা সন্ধ্যাবেলা বাবার ইচ্ছেঅনিচ্ছের ওপরে ঠেলে রেখে দিল ব্যাপারটা। কিন্তু মা বকল না। রাগ দেখাল না।
আশা পা টিপে টিপে ওদের সেকেলে ভাঙা বড় আয়নাটার কাছে গিয়ে দাঁড়াল। নিজের ছায়ার মুখোমুখি দাঁড়িয়ে হেসে ফেলল ও। সেই রহস্যময়ী ছায়ালোকে সত্যি যাবে ও? আশ্চর্য। কেন? নিজেকে দেখল আশা। সেই তো ডুরে শাড়ির ঘেরাওয়ে, ছিটের জামার বেষ্টনীতে সেই একই রকম। দেখাচ্ছে তাকে। তবু যেন অবাক হয়ে, নিজের প্রতিটি অঙ্গে অনুসন্ধিৎসু হয়ে তাকাল। ওই ছায়াদের। মতো শরীরের ভাঁজে ভাঁজে তেমন উঁচু নিচুর রুদ্ধশ্বাস ঢেউ কোথায় আশার অঙ্গে সঙ্গে? এ যেন কিছু নম্র, একটু বা বিষণ্ণ তবু ওর নিজের উচ্ছল চাপা হাসির মতোই এক গোপন উচ্ছ্বাসে সারা শরীরটাকে বড় তরাসে ঢাকা ঢাকা রাখতে ইচ্ছে করে। পুরুষের চোখের কাছে যে এতেই নিজেকে পরিস্ফুট মনে হয়। ফটিকদার কাছে এই যে দুরন্ত উচ্ছ্বাস আকুল হয়ে ওঠে।
কিন্তু ওদের? চোখ তোলবার আগে সবটুকু চোখে পড়ে। তবু সে যেন একটা সর্বনাশের মতো ভাল লাগে। তাই নিজেকে সাজিয়ে দেখতে ইচ্ছে করল আশার। আয়নাটার দিকে তাকিয়ে দেখল আশা, ওর দুপাশে চুল ফাঁপানো, মুখে আর ঠোঁটে রং, চোখে কাজল, ভুরুতে কালো আঁচড়। পেটকাটা ছোট পাতলা জামা, ভিতরে ব্রেসিয়ার, আর তারই উজান টানে দুই শিখরমধ্যে নীল সিল্ক, বহতা নদীর মতো। সবশেষে ও চোখে দেখল কালো গগলস। আর সঙ্গে সঙ্গে একটা দমকা হাসি ওর বুক ঠেলে উঠে এল। আঁচল দিয়ে মুখ চেপে ধরল সেই মুহূর্তেই। সর্বনাশ! মা রয়েছে। কী একটা ভেবে বসত এখুনি হঠাৎ হাসি শুনলে।
কিন্তু ফটিকদা কেন না জানিয়ে চলে গেল? তাড়াতানি বিনুনি খুলতে লেগে গেল আশা। খুলতে খুলতে গেল রাংচিতের বেড়ার কাছে। ভাবল, ফটিকদা নিশ্চয় ওখানেই রয়েছে। যা আত্মভোলা বিভোর মানুষ কোথায় বসে হয়তো হা করে সিনেমা তোলা দেখছে। আশার দিকে নজরও ছিল না হয়তো। এখন বুঝি হা করে দেখছে।
মন খারাপ হয় বইকী একটু। অতটা আত্মভোলা হলে মেয়েদের মনে লাগে! ফটিকদার মনেও কি লাগে না? লাগে, অনেক বার তা টের পেয়েছে আশা।
দুতিনটে প্রজাপতি মাথার কাছে মুখের কাছে পাখা ঝাপটা দিয়ে গেল। আশা ভুরু কুঁচকে দেখল, কিন্তু মন দিল না। বিনুনি খুলে মাথায় তেল দিয়ে তাড়াতাড়ি মাকে বলে, নদীতে ছুটল।
মা ছুঁড়ে দিল পিছন থেকে, এখন যেন আবার ওখানে রঙ্গ করতে যেয়ো না, সংসারের কাজ আছে।
অর্থাৎ সিনেমার ওখানে যেন এখন না যায়। জবাব না দিয়ে আশা ছুটল। কিন্তু সতীতলার মন্দিরে সেই পাখিদের নির্ভীক জটলা। ঝুরিনামা বটের ছায়ায় রোদের লুকোচুরি খেলা। বিগ্রহহীন পুরনো মন্দিরটা তেমনি শেষের দিনের নোটিশপাওয়া বিমূঢ় স্তব্ধতায় শিরদাঁড়া বাঁকা।
সহসা উদাস হল আশার মন, সব তরঙ্গ থির নিস্তরঙ্গ হল। আর অনেক তলায়, ছোট একটা ঘূর্ণি পাক খেয়ে উঠল অভিমানে। তবু চোখের পাতা নামিয়ে, ভুরু কুঁচকে একটি জিজ্ঞাসা বাঁকা বড়শির মতো বিধে রইল। কোথায় গেল ফটিকদা?
ঘাটে গেল আশা। জলের নীচে শ্যাওলার আলুলায়িত জটা বাঁচিয়ে চান করল। আজ ঘাটে ভিড় কম। দুটি ডুব দিয়ে উঠে পড়ল আশা। ওপরের ধানকাটামাঠের দিকে তাকিয়ে মাথা মুছল। তারপর ভেজা কাপড় ছপছপিয়ে এল।
এ বারও সতীতলা তেমনি শূন্য। শুধু রাস্তার ওপর পড়ে একটু থমকে গেল আশা। কয়েকটি অচেনা ছেলে তার দিকে হা করে তাকিয়ে রয়েছে। এ শহরের কলেজের ছেলে। নাগরাঘাটে আশাকে নিয়ে ঘটনাটা দেখেছে।
রাগতে গিয়ে হাসি পেল আশার ওদের রকমসকম দেখে। ওদের পেরিয়ে এসে আশা শুনতে পেল, লাকি গার্ল।
ক্লাস টেন অবধি পড়েছে আশা। ও কথাটার মানে জানে। তাই আরও হাসি পেল তার। সেই সঙ্গে দু চোখের বিস্মৃত কৌতুকচ্ছটায় আবার সেই ছায়ারা ভেসে উঠল। সেই জন্যই ভাগ্যবতী আশা?
বোধ হয়। নইলে এখনও কেন এমন বিস্মিত সংশয়ের ঘোর তার মনে। অবিশ্বাস্য, অথচ দূররহস্যের হাতছানির একটি ভয় খুশি খুশি ভাব ওর চেতনাকে এমন ঘিরে রয়েছে কেন? ও কি সত্যি সেই অন্ধকার ঘরটার পরদায় ভেসে উঠবে? তবু কাউকে দেখতে পাবে না?
মায়ের বিরক্ত তীক্ষ্ণ চোখে চোখ পড়তেই সংবিৎ ফিরল আশার। মনে মনে বলল, ছিঃ নিশ্চয় আমি হাসছিলাম। রান্নাঘরের পিছনে, বাঁধানো চত্বরে যেতে যতক্ষণ ওকে দেখা গেল, ততক্ষণ মা ঠায় তাকিয়ে রইল।
তারপর খেয়ে, কাজকর্মে কেটে গেল সারা বেলা। শ্যাম রাম ফেরেনি স্কুল থেকে। বোধ হয়, ছুটির পর চলে গেছে নাগরাঘাটে।
ছুটির বেলা পার হয়ে যাওয়ায় মাই প্রথম বলেছে, হারামজাদারা গেছে সেখানে।
কিন্তু আশার বলতে বাধল যে, সে খুঁজে দেখে আসবে কি না। অন্য দিন হলে পারত, আজ আশার ভয় ও লজ্জা হল।
অগ্রহায়ণের ছোট বেলায় ছায়া এল জলদে। কারখানাগুলির ছুটির বাঁশি বেজে উঠল। কেন যেন মনে হয়েছিল আশার, আজ ফটিকদা সোজা এ বাড়ি চলে আসবে। এল না। কৃষ্ণকলির ঝড়ে সারাদিনের বাসি ফুলগুলি আবার সতেজ হয়ে উঠতে লাগল। উত্তর কোণের কাঁঠাল গাছটায় ফিরে এল কাকেরা। বাবা বাড়ি এল।
হরেন চক্রবর্তী স্থানীয়। বাঙালির কাপড় কলের নিম্নশ্রেণীর কেরানি উঁচু করে কাপড় পরা, হাতা গুটোনো মোটা কাপড়ের পাঞ্জাবি, রোগা লম্বা শরীরে ঝলঝল করে। নুয়ে পড়া ভারবাহী, সদ্য জোয়াল নামানো ক্লান্তিতে ধীর ও মন্থর। চল্লিশে চালসে না পড়লেও বার্ধক্যের পদক্ষেপ সর্বাঙ্গে।
আশা পালিয়ে গেল আগেই রান্নাঘরে। তাড়াতাড়ি উনুনে আগুন দিয়ে চা বসালে সে। যদিও কান খাড়া রাখল, মা কী বলে।
কিন্তু মা কিছুই বলল না। বাবার হাত মুখ ধোয়া হয়ে গেল। মা হ্যারিকেনের চিমনি মুছছে ঘরে বসে। এমন সময় হরিশের ডাক শোনা গেল, হরেনদা আছেন নাকি?
কে?
আমি হরিশ।
বুকটা ধড়াস ধড়াস করছে আশার। উনুনের ধোঁয়ায় ঢাকা পড়ে রইল সে। রান্নাঘরে দম বন্ধ হয়ে আসছে। তবু বেরুতে পারল না। শ্যামরামেরও গলা শোনা গেল। শ্রীমানেরা ফিরল এখন।
আবার বাবার গলা শোনা গেল, আরে কী খবর ভাই। কোনও চাঁদার্টাদা নাকি।
না, আপনার সঙ্গে একটু কথা ছিল। বসতে হবে।
ও। তা হলে এসো। কই গো, মাদুরটা পেতে দাও তো বারান্দায়।
আশা টের পেল, মাদুর পেতে দিল মা। হরিশের গলা শোনা গেল, ইনি কানাই মজুমদার, নাম শুনেছেন নিশ্চয়, সিনেমা ডিরেক্টর।
বাবার শোনবার কথা নয়। কারণ বাবা সিনেমা দেখে না। শোনা গেল, অ!
হরিশ বলল, আপনি শুনেছেন কিছু?
না তো। এই আসছি। কেন, কী হয়েছে?
না খারাপ কিছু নয়, বরং শুভ। ওঁরা এসেছেন এখানে ছবির আউটডোরের কাজে। আমাদের এ পাড়ার বাড়িতেই ভাড়া আছেন। নাগরাঘাটে ওদের ছবি তোলার সময় আশা দেখতে গেছল। তা আশাকে দেখে
এ বার কানুবাবুর গলা শোনা গেল, আমরা আপনার মেয়েকে একটি ছোট রোলে নিতে চাই। মানে, ওই মেয়েটিকে পেলেই আমার সুবিধে হয়। আর কাজটাও এখানেই হয়ে যাবে। ওকে কলকাতার স্টুডিওতে যেতে হবে না। এখন আপনার যদি আপত্তি না থাকে।
হরিশ বলল, আপত্তি থাকবে কেন? পয়সা নিয়ে কাজ করবে। এমন কিছু পাপ কাজ নয়। এইতেই হয় তো আশা একদিন ফিল্ম স্টার হয়ে যাবে।
ফিল্ম স্টার!
বাবার মোটা মন্থর গলায় যেন রাজ্যের বিস্ময় ফুটে উঠল। তারপরে বলল, না, মানে আমাদের তো গরিবের ঘর। শুধু শাঁখা সিঁদুর দিয়েই মেয়ে পার করতে হবে তো। তাই আখেরের ভাবনাটা ভাবতে হবে।
আহা! আখেরের ভাবনা আবার কী? ভুরু জোড়া কুঁচকে নিজের মনেই বলল আশা, শাঁখা সিঁদুরের বেশি চাইছেই বা কে? ফটিকদা কিছুই চায় না। আখের তো ঠিক হয়েই আছে। এখন যার ভাবনা, সেই ভাববে। তা সে সিনেমায় নামা হোক বা না হোক। বাবার ধন দৌলত নেই, আশারও কিছু নেই, একটি মেয়েজীবন ছাড়া। সেটাও সে নিজের জন্যে রাখেনি, ফটিকদা নিয়ে নিয়েছে। জীবনটা যার সঙ্গে কাটবে।
অন্যমনস্ক হয়ে পড়েছিল আশা। শুনতে পেল বাবার গলা, একটু চা খেয়ে যান। খুকি, ও খুকি?
আমাকেই ডাকছে বাবা। ও জবাব দিল, কী বলছ বাবা?
এঁদের জন্যেও একটু চা করিস রে।
কিন্তু কী স্থির হল? একদম শুনতে পায়নি আশা। ও তাড়াতাড়ি অ্যালুমিনিয়ামের পাত্রে আরও জল ঢেলে দিল। দিয়ে বাইরে উঁকি মারতে যাবে, মা ঢুকল। ঢুকে শিল পেতে বসল। নোড়া দিয়ে হলুদ থেঁতো করতে করতে বলল, বাঁধা ঘোড়াই দিনরাত্তির লাথি ছুড়ছে, এবার ছাড়া পেয়ে বেলেল্লার। একশেষ হবে।
তার মানে, বাবা রাজি হয়ে গেছে? কিন্তু চুপ করে রইল আশা।
মা আবার বলল, বে’ তো কোনও কালে এমনিতেও হত না, এ বার কান পাতাও দায় হবে। ওই, টাকা আনবে আর স্বাধীন জেনানা হয়ে ব্যাটাছেলের হাত ধরে বেড়াবে।
তা হলে রাজি হয়ে গেছে বাবা। ভিতরে ভিতরে একটা হাসির উচ্ছ্বাসের মধ্যেও মনে মনে অবাক না হয়ে পারল না আশা। মা যে কত রকম কথা বলে। তখন জিজ্ঞেস করল টাকার কথা। যেন টাকা দিলে মায়ের আপত্তি নেই। এখন আবার রাগ করছে। তার কারণ আর কিছুই নয়। ওই ফটিকদার ওপর বিতৃষ্ণা। অর্থাৎ, এখন থেকে আমি ফটিকদার সঙ্গে স্বাধীনভাবে মেলামেশা করব, আর লুকোচুরির ধার ধারব না। এই মায়ের ভয়।
তা হাত ধরে বেড়াবার মতো অতটা বেহায়া না হলেও, আর কার সঙ্গে আশা স্বাধীনভাবে মেলামেশা করবে।
আশা কোনও কথা বলল না। ওদের ময়লা ছোট ছোট কাপগুলি যতটা সম্ভব পরিষ্কার করে চা পরিবেশন করল।
কানুবাবু বললেন, কাল তা হলে তুমি যেয়ো। গাড়ি এসে তোমাকে নিয়ে যাবে সকালে। খাওয়া দাওয়া সব ওখানেই হবে, বুঝলে?
আশা বাবার দিকে এক বার আড়চোখে তাকিয়ে ঘাড় কাত করল। বাবাও যেন এক বার তাকাল একটু অবাক হয়ে। অনেক দিনের মধ্যে বোধ হয় মেয়েকে এ রকম লক্ষ করে দেখবার দরকার হয়নি। শ্যামরামও দেখছিল দিদিকে। সবাই দেখছিল। যেন দেখতেই এসেছে আশাকে। এবং সকলের পছন্দ হয়েছে।
আশা তাড়াতাড়ি ঘরে ঢুকে গেল বাতি জ্বালাতে। সন্ধ্যা দেখাতে হবে। অন্ধকার নামছে একটু একটু করে। মশারা আক্রমণ শুরু করছে।
রাম ছুটে এসে বলল, তুই মোটরগাড়িতে করে যাবি রোজ?
শ্যাম বলল, হ্যাঁ, ও তো এখন ফিল্ম স্টার। কিন্তু দ্যাখ দিদি, আমি কিন্তু আর ওই দড়ির বাইরে দাঁড়িয়ে দেখব না, তোর সঙ্গে ভেতরে যাব।
রাম বলল, আর আমি মোটরে চেপে যাব তোর সঙ্গে।
আশা দুজনকেই বলল, আচ্ছা, হবে সে সব।
কানুবাবুকে নিয়ে হরিশ চলে গেল। আশা দেখল, বাবা রান্নাঘরে যাচ্ছে মায়ের কাছে। এই সুযোগ, আর এক মুহূর্তও দেরি নয়। সে বলল, রাম, শিগগির শাঁখটা বাজিয়ে দে নারে।
বলে সে বাতি নিয়ে চলে গেল রাংচিতের বেড়ার কাছে, তুলসীতলায়। ফিরে এসে ঘরের চৌকাঠে একটু গঙ্গাজল ছিটিয়েই দৌড়। রামের শঙ্খনাদ তখনও চলছে। আশা এক দৌড়ে পদ্মদের বাড়িতে। ফটিকদা নিশ্চয়ই এখানেই অপেক্ষা করছে। পদ্মর দাদা আশু, ফটিকদার খুব বন্ধু। ও বাড়ির সকলেই জানে, ফটিকের সঙ্গেই বিশেষ করে আশা দেখা করতে আসে এ বাড়িতে! শুধু পদ্মর মা জেনেও না জানার ভান করে।
আশা দৌড়ে এসে ঢুকেই থমকে দাঁড়াল উঠোনের ওপর। দেখল, ফটিকদা, আশুদা আর পদ্ম, তিনজনেই বসে আছে। ওরা যেন কী বলছিল। আশাকে দেখেই থেমে গেল।
আশা দেখল, ফটিকদা মুখটা অন্য দিকে ফিরিয়ে রেখেছে কেন? রাগলে ফটিকদার চোখ দুটি কুঁচকে যায়। আর চোয়াল শক্ত হয়ে ওঠে। এখন সে রকম দেখাচ্ছে। কেন?
পদ্মই প্রথম হেসে বলল, কী হল? দাঁড়িয়ে রইলি যে, আয়।
আশুদা বলল, এসো আশা।
আশার চোখের দিঘিতে গাঢ় অন্ধকার, তবু নক্ষত্রের ঝিকিমিকি। ফটিকদার মুখ থেকে ওর দৃষ্টি সরল না। পরমুহূর্তেই সে চমকাল যখন দেখল ফটিকদা সটান উঠে দাঁড়াল।
ফটিক বলল, আমি চলি।
কাকে বলল, বোঝা গেল না। কিন্তু এগিয়ে এল দরজার দিকে। আশার কাছাকাছি আসতেই সে বলল, চলে যাচ্ছ।
ফটিক দাঁড়িয়ে বলল, হ্যাঁ।
আমি এসেছি বলে?
চাপা কান্নার মতো শোনাল আশার গলা।
হ্যাঁ।
ফটিকের গলায় সমান ঝাজ। আশা কষ্ট করে ঢোক গিলে বলল, কেন?
কেন? কেন আবার কী? আমার ইচ্ছে, আমি চলে যাব।
আশুদা বলে উঠল, এই ফটিক, ঝগড়া করিস নে।
ফটিকদা তার সামনের আলবোটের ঝাড়ে একটা ঝাঁকুনি দিয়ে ঠোঁট উলটে বলল, আমার বয়ে গেছে ঝগড়া করতে। ফটকে বাঁড়ুজ্জে লোহা কলে কাজ করে, তার এখন ফ্লিমস্টারের সংবাদ শোনবার সময় নেই। নিজের ঝাড়ে বাঁশ কাটি বাবা, পরের বাগানে আমি ফুল তুলতে চাইনে।
এমনি অদ্ভুত সব উপমা দিয়ে কথা বলা অভ্যাস ফটিকের। অন্য সময় হলে, আশা হাসত। এখন তার হাসি পেল না। সে শুধু চোখের পাতা তুলে ফটিকদার মুখটা এক বার দেখল।
ফটিক দু পা এগিয়ে, আবার ফিরে দাঁড়াল। বলল, এ বার তোর মা কী বলবে? আমার সঙ্গে কথা বললে তো মহাভারত অশুদ্ধ হয়ে যায়, আর এখন টাকার লালচে সিনেমায় নামতে দিলে সব শুদ্ধ হয়ে যায়, না? শালা ঝাটা মারি অমন পটপটানির মুখে।
কথা শেষ করবার আগেই ঝড়ের বেগে বেরিয়ে গেল ফটিক। আশা তেমনি মাথা নিচু করে দাঁড়িয়ে রইল। চোখ তুলে, পদ্ম আর আশুদার দিকে তাকাতে পারল না। অপমান ও কষ্টে ওর বুকের ভিতর থেকে একটা তীব্র করুণ শব্দ বেরিয়ে আসতে চাইল। উপচে পড়তে চাইল ওর চোখের দিঘি। কিন্তু চুপ করে, শক্ত হয়ে দাঁড়িয়ে রইল আশা। সদ্য বাঁধা খোঁপায়, নত কাঁধে, কান্নাচাপা স্থির প্রদীপ্ত চোখে, পদ্মদের সাঁঝআঁধার উঠোনে কান্নার চেয়ে বেশি শোকাহত দেখাল তাকে।
ফটিকদা অনেক বার রেগেছে। এমন করে রাগেনি। আশা প্রতি বারেই চুপ করে থেকেছে। কিন্তু এবারের নীরবতার মধ্যে, তার ভিতরে ভিতরে এত প্রবল কলরব সে শোনেনি। ওই দূর রহস্যের ছায়ায় যেতে আশার এত যে ভয় ও খুশি তাতে ফটিকদা এতটুকু সাহস, এক ছিটে হাসিও দিলে না। দেবেও না। বরং না গেলেই ফটিকদা খুশি হবে। কেন?
আশা জিজ্ঞেস করবে না। কিন্তু আশা কাঁদবেও না। কারণ, ফটিকদা এটুকু বুঝতে চায় না, আশার ভয়অভয়, হাসিকান্না, এ সংসারে শুধু একজনের কাছে তার প্রাপ্য অপ্রাপ্য মিটিয়ে নিতে চায়!
পদ্ম উঠে এল কাছে। বলল, বসবি নে আশা।
আশা বলল, না, দেরি হয়ে যাবে, মা খুঁজবে।
পদ্ম বলল, খুব রেগে গেছে ফটিকদা।
যেন তাতে যুক্তি আছে, এমনি সুর পদ্মর গলায়। মনে মনে তা হলে পদ্মও রুষ্ট। তাই বুঝি সকালে ভিড়ের মধ্যে পদ্ম দাঁড়িয়েছিল, ছুটে আসেনি।
আশা বলল, যাই।
বেরিয়ে এল সে। পথের দু পাশে বাগানে ও বনে অন্ধকার দ্রুত জমা হচ্ছে। ডাক শোনা যাচ্ছে। ঝিঁঝির।
আশার ঠোঁটে এক বিচিত্র ভীত বিস্মিত হাসি দেখা দিল। মনে মনে বলল, এই জন্যেই বুঝি সেই প্রথমদিনের গাড়ির শব্দে চমকে উঠেছিলাম?

পরদিন সকালবেলায় সত্যি গাড়ি এল একেবারে গলির মধ্যে। এ গলিতে আর কোনও দিন কেউ গাড়ি ঢুকতে দেখেনি। এ সেই প্রথমদিনের দেখা গাড়িটা। সব বাড়ি থেকে সবাই উঁকি মারল। ছোট ছোট এক দল ছেলেমেয়ে এল গাড়ির পিছনে। শ্যাম রাম ছুটে গেল পড়া ফেলে।
গাড়ি থেকে নেমে এল বিনয়। সেই ম্যারিনশার্ট, গলায় ক্যামেরা, চোখে গগলস।
আশা তার মায়ের কাছে ছিল রান্নাঘরে। সে বেরিয়ে এল।
বিনয় বলল, একি, তৈরি হওনি?
আশা লজ্জায় হেসে বলল, এত তাড়াতাড়ি?
বাঃ, কখন সবাই লোকেশনে চলে গেছে। নাও চটপট তৈরি হয়ে নাও। তোমার বাবা কোথায়?
কাজে গেছেন।
মা?
একটু সংকুচিত হল আশা। বলল, মা রান্না করছেন।
বিনয় সঙ্গে সঙ্গে সম্বন্ধ পাতিয়ে বলল, মাসিমাকে বলো না একটু চা খাওয়াতে।
বলে সে বারান্দার ওপরে বসে পড়ল। আশা তাড়াতাড়ি বলল, দাঁড়ান, একটা আসন দিই।
না না, আসন টাসন লাগবে না। তুমি তৈরি হয়ে নাও তাড়াতাড়ি। আর হ্যাঁ, তুমি কি চান করেছ নাকি?
না।
করো না তা হলে। জামা কাপড় বাড়তি নিয়ে নাও, ওখানেই করবে। কারণ, মাথায় তেল দেবে কি না, কানুদা বলবেন। আজ হয়তো তোমার কাজ হবে।
আশা বারান্দা দিয়ে রান্নাঘরে গেল। মা তখন লুকিয়ে বিনয়কে দেখছিল। যদিও চায়ের জলটা চাপিয়ে দিয়েছিল আগেই।
মা জিজ্ঞেস করল, ও কে?
আশা বলল, ওদের লোক।
মা এক বার আশার আপাদমস্তক দেখে নিয়ে বলল, ভাল কাপড়ের মধ্যে নীল তাঁতেরই আছে। কী পরে যাবি?
যা বল।
মা আর ও বিষয়ে কিছু বলল না। একেবারে অন্য কথা বলল, যাচ্ছ যাও, কিন্তু ওখানেই থেকো। ওখান থেকে আবার অন্য কোথাও টহল দিতে যেয়ো না।
অর্থাৎ ফটিকদার সঙ্গে যেন কোথাও আড্ডা মারতে না যায় আশা। মা জানে না যে, ফটিকদা ওখানে হয়তো যাবেই না কোনও দিন।
শ্যাম আর রাম ছুটে এল রান্নাঘরে। প্রায় একই সঙ্গে উচ্চারিত হল, দিদি, আমি যাব।
জবাব দিল মা, না কেউ যাবে না। সামনে পরীক্ষা, ইস্কুলে না গিয়ে সব সিনেমা তোলা দেখতে যাবে। শিগগির চান করে খেয়ে ইস্কুলে চলে যা।
আশা বলল, মা, আজ রাম যাক।
মা এক বার রামের দিকে তাকিয়ে চা তৈরি করতে লাগল। অর্থাৎ আপত্তি নেই। কিন্তু শ্যাম একেবারে রুদ্র। কারণ রামের চেয়ে তার আকর্ষণটা বেশি। সে বড়, এখন সে লুকিয়ে দুএকটা সিনেমাও দেখতে যায়। সিনেমা হলে গিয়ে শুধু ফটোও দেখে আসে। সে প্রায় খেঁকিয়ে উঠে আশাকে বলল, রাক্ষুসি আমি গেলে তোর কী হত?
তুই কাল যাস।
যা, যেতে চাইনে তোদের ওই পেত্নিদের ফিলম দেখতে।
বলে সে দুপদাপ করে বেরিয়ে গেল। মা বলল, দাঁড়া, তোর পিঠে ঘা কতক দিই।
আশা বিনয়কে চা দিয়ে হাতে মুখে সাবান দিল। ড্রেস দিয়ে নীল শাড়ি পরল সাদা জামার ওপরে। ওর টিনের সুটকেস থেকে সযত্নে রক্ষিত স্নোর কৌটো বার করে মাখল। চোখে কাজল দিল সরু করে। যেমন পুজোর সময় প্রতিমা দেখতে গেলে সাজে, সেই রকম সাজল। তারপর আয়নার সামনে দাঁড়িয়ে, ঠোঁট কামড়ে ধরল সে। ওগুলো লাল করতে পারবে না সেওই ছায়াদের মতো। জামাকাপড় তার অতি সাধারণ। তবু মনে হচ্ছে, কত না জানি সেজেছি। লজ্জা করছে, তবু ছায়াদের মতো না হতে পারার একটা দুর্বলতায় তাকে বিষণ্ণ দেখাতে লাগল।
রামকে নিয়ে যাবার আগে, রান্নাঘরে গিয়ে বলল, যাচ্ছি।
মা এক বার মেয়েকে দেখে নিয়ে বলল, এসো। যা বলেছি মনে থাকে যেন।
বিনয় বলল, বাঃ, বেশ হয়েছে। এক মিনিট ওই বেড়ার কাছে দাঁড়াও।
আশা রাংচিতের বেড়ার কাছে দাঁড়াল। বিনয়ের ক্যামেরা ক্লিক করল! চোখ থেকে ক্যামেরা সরিয়ে রাংচিতের ঝাড়ের কাছে এল সে হাসতে হাসতে। সবুজ পাতার ওপরে মস্ত বড় প্রজাপতিটা দেখিয়ে বলল, ছবিতে এসে গেছে এটা। এনলার্জ করলে দারুণ হবে। ঠিক তোমার মুখের পাশেই দেখা যাবে।
আশা বলল, সত্যি?
বলে ও ফিরে দেখল, মস্তবড় প্রজাপতিটাকে। রাংচিতের ঘোর সবুজ মোটা পাতার ওপরে প্রজাপতিটা যেন ধ্যানমগ্ন, নিথর। একটুও কাঁপুনি নেই পাখায়। ও যেন ফটো তোলার জন্যেই পাখা দুটিকে ঈষৎ নামিয়ে, ক্যামেরার মুখোমুখি হয়েছে। আশার মনে হল কয়েকদিন আগের সেই বড় প্রজাপতিটা বোধ হয়। রাজ্যের রং মেখে এসেছে সারা গা জুড়ে। তার হাত নিশপিশিয়ে উঠল। সে হাত বাড়াল সন্তর্পণে।
বিনয় বলল, পারবে না ধরতে, পালাবে।
ঠিক সেই মুহূর্তেই আশার সরু সরু আঙুল যেন পাখির ঠোঁটের মত পতঙ্গটিকে ধরল। ধরে হাসতে হাসতে টান দিতেই একটা পাখা ছিঁড়ে এল। কী হল? থতিয়ে গিয়ে আর একটা পাখায় টান দিতেই দেখা গেল প্রজাপতিটা মরা। পাতার সঙ্গে যেন আঠা দিয়ে জোড়া। গুটিকয় পিঁপড়ে ইতিমধ্যেই, ছিদ্র করে ঢুকে গেছে পেটের মধ্যে।
রাম বলে উঠল, মরে গেছে রে দিদি।
বিনয় হেসে বলল, সেইজন্যেই শ্রীমান নট নড়নচড়ন। তা হোক গে মরা, ছবিতে দারুণ এফেক্ট আসবে।
আসবে। আশা অবাক হয়ে জিজ্ঞেস করল।
বিনয় বলল, আসবে বইকী। একটা ছবি তো।
আশা হাসল। কিন্তু একটা মরা প্রজাপতি তার মুখের পাশে কেমন করে জ্যান্ত দেখাবে। মনটা যেন কেমন আড়ষ্ট হয়ে রইল আশার।
ড্রাইভার সামনের পোডড়া জায়গাটার মধ্যেই গাড়ি রেখেছিল। ওরা এসে উঠতেই গাড়ি ছাড়ল। পাড়ার সবাই আবার উঁকিঝুঁকি মেরে দেখল। আশার লজ্জা করতে লাগল। মাথা নিচু করে বসে রইল।
বড় রাস্তায় এসে গাড়ি পড়তেই সতীতলার দিকে দেখল সে। কেউ নেই। পুরনো ভাঙা রাস্তা। গাড়িটা আস্তে আস্তে মোড় ঘুরতে যাবে। কে যেন চিলের মতো শিস দিয়ে উঠল পাশ থেকে। আশা। দেখল, ফটিকদার বন্ধু কার্তিক। সঙ্গে আরও দুটি পাড়ার ছেলে।
আশা ভুরু কুঁচকে মুখ ফেরাল। সেই মুহূর্তেই কানে এল, সতীতলার হিরোইন চললেন।
আশার বুকে খচ করে বাজল কথাটা। সতীতলার হিরোইন? ফটিকদার চেলারা তাকে এ সব বলছে। ব্যাপারটা কোন পর্যায়ে গেছে, ভাবতে ভয় করছে আশার। মনে হল, চিৎকার করে ছুটে বাড়ি গিয়ে দরজা বন্ধ করে পড়ে থাকে সে।
বিনয় বলল, গম্ভীর হলে যে। তোমাকেই বলেছে বুঝি।
রাম বলে উঠল, হ্যাঁ ওরা ফটিকদার বন্ধু কিনা। সাদা ও কথা বলল রে দিদি।
বিনয়ের সামনে আশা জোর করে হাসতে চাইল। কিন্তু ওর কালো চোখ দুটিতে খর দুপুরের রৌদ্র ঝলকে উঠল। ওর চোখের সামনে ভেসে উঠল ফটিকদার মুখোনি। কাল সন্ধ্যার চেয়েও ওর ভিতরটা আরও শক্ত কঠিন হতে লাগল।
বিনয় বলল, এ পাড়াটার নাম সতীতলা বুঝি।
আশা বলল, না। রাস্তাটার নাম বসন্ত ভট্টাচার্য রোড। তবে সতীতলাই বলে লোকে।
বিনয় বলল, ও! তা তোমাকে ও সব বলবেই লোকে। ছেলেরা পেছনে লাগবেই, বরাবর দেখলাম তাই।
তা বলে ফটিকদার বন্ধুরা। আর পাড়ার বড় ছেলেরা সবাই ফটিকদার বন্ধু। তবে ফটিকদাই আশার পিছনে লাগছে?
রাগভয় বিস্ময়, ত্রিমুখী সাঁড়াশিটা যেন আশার টুটি টিপে ধরল। তবু আশৈশব ক্ষুধা ও দুঃখের সঙ্গে ঘর করা মেয়েটি যেমন চিরদিনই হেসেছে, তেমনি করেই হাসল আশা। আঠারোয় আটচল্লিশ বছর ধরে দেখা বিচিত্র বিস্ময়কর দুঃখের দহনে বিষণ্ণ নম্রতা, এ সংসারের দায় আশার আয়ত্তে। সে তো স্তব্ধ বিস্ময়ে, অবাক হেসে আজীবন এ সংসারের দিকে তাকিয়েছিল। তবু তার উত্তীর্ণপ্রায় ষোড়শী কৈশোরে যে দিন আজন্ম চেনা ভোমরাটা ঝাঁপ খেয়ে পড়েছিল, সে দিন তার পাপড়ি ঢাকা সমস্ত রেণু শিউরে উঠেছিল। সংসার তাকে মারতে পারেনি। আজ সেই ফটিকদা তাকে, হেলাফেলায় বাঁচা মরা বুনো ঝড়ে ফেলে দিতে চায়। দিক। আশা কাঁদবে না। কারণ, এ সংসার তার জৈবিক সাধের উচ্ছ্বাসে যদি বা আঁতুড়ে প্রথম অভ্যাসবশে শাঁখ বাজিয়ে বরণ করেছিল আশাকে, আজ শ্মশানের শঙ্খও শত শত আশাকে আমন্ত্রণ করছে। তাই সুখে দুঃখে, মানুষের মন নিয়ে বারে বারে বেঁচে থাকা ছাড়া, জটিল কিছু জানে না আশা। সে কাঁদবে কেন? হাসুক, আশা হাসুক।
নাগরাঘাটের উঁচু পাড়ে, বটের ছায়ায় সাউন্ডভ্যানের পাশে এসে গাড়ি দাঁড়াল। রামকে নিয়ে নেমে এল আশা। দেখল, ভ্যানের কাছেই আজ বিভার পাশে পদ্মরা দাঁড়িয়ে আছে। সুষমা বাণীরাও আছে।
আশার যেতে ইচ্ছে করল ওদের কাছে। কিন্তু দেখল, বিভা খিলখিল করে হেসে উঠল। সেই সঙ্গে পদ্ম সুষমারাও।
তবু পদ্মকে জিজ্ঞেস করল আশা, কখন এসেছিস।
জবাব দিল সুষমা, সেই সাতসকালে।
বলে ওরা এমন টিপে টিপে হাসতে লাগল, আশা মুখ না ফিরিয়ে পারল না। বিনয়ের সঙ্গে নেমে গেল নদীর চড়ায়। আশা দেখল, আজকে দড়ির বেড়ার ওপারে লোক এসেছে আরও বেশি। এমনকী বোম্বাই মিঠাই আর চিনেবাদামওয়ালারাও এসেছে। শহরটা বুঝি ফাঁকা হয়ে গেছে আজ।
কানুবাবু আজ প্যান্টের ওপর শুধু গেঞ্জি গায়ে কাজে লেগে গেছেন। ক্যামেরাম্যান তার অ্যাসিস্ট্যান্টদের নিয়ে কাজে ব্যস্ত। হিরোইন চঞ্চলা খালি গায়ে শাড়ি জড়িয়ে, পিঠে চুল ছড়িয়ে দিয়েছে। কাঁখে কলসি। পাড়াগাঁয়ের আইবুড়ো মেয়েদের মতো, তবু ঠিক যেন পাড়াগাঁয়ের নয়! ঠোঁট দুটিতে লাল টুকটুকে রং মাখা, মুখেও রঙের প্রলেপ। চোখে কাজল। চুলগুলি তেলহীন রুক্ষ নয়, যেন সিল্কের মতো মোলায়েম, মসৃণ চকচকে।
দেখল, বিজন মালকোঁচা দিয়ে কাপড় পরে শার্ট পরেছে। কাঁধে ঝুলিয়েছে সাইড ব্যাগ। প্রায় যেন এ শহরের ছেলেদের মতো, তবু ঠিক তা নয়! বিজনেরও মুখে রং। প্রাণেশ গলাবন্ধ কোট পরে প্রস্তুত। হাতে লাঠি, মোটা গোঁফ।
কোথা থেকে একটি ছোট নৌকা আনা হয়েছে। মাঝি যেন চেনা চেনা মনে হয় আশার। আশাকে দেখতে পেয়ে কানুবাবু এগিয়ে এলেন। বললেন, তুমি মেকআপটা সেরে ফেলো।
বলে বিনয়কে ডাকলেন, বিনয়, একে এর কাপড়টা দাও। জামা খুলে, গাছকোমর বেঁধে শাড়ি পরবে। বিনুনি খুলে চুল এলোখোঁপা করে দেবে। আর…
আশার দিকে তাকালেন তীক্ষ্ণ চোখে। পা থেকে মাথা পর্যন্ত এমনভাবে দেখলেন আশার লজ্জা করল। যেন আশাকে একটি মেয়ে হিসাবে দেখছেন না। গাছ কিংবা পাথর যাচাই করে দেখা কোনও জিনিস। বললেন, হু, হালকা মেকআপ দেবে, ঠোঁট আর ভুরু প্রমিনেন্ট হবে, বুঝলে বিনয়। যাও তাঁবুতে নিয়ে যাও আশাকে।
বলে চলে গেলেন। বিনয় বলল, চলো।
রাম বলল, আমি?
বিনয় বলল, তুমি ওই গাছতলায় কি যেখানে খুশি দাঁড়িয়ে সব দেখো।
তবু রাম দিদির দিকে হা করে তাকিয়ে রইল। আশা হাসল ভাইয়ের দিকে তাকিয়ে। কষ্ট হল তার। তবু চলে যেতে হল বিনয়ের সঙ্গে। একটু আড়ালে যেতে চাইছিল আশা। সে টের পাচ্ছিল, তার দিকে অনেকে তাকিয়ে আছে ওই দড়ির বেড়াটার ওপার থেকে। আঙুল দিয়ে দেখাচ্ছিল। বলাবলি করছিল যেন কী। ভাল না মন্দ, বিস্ময় না বিদ্রূপ, কে জানে। শুধু পালাতে ইচ্ছে করছিল। হয়তো, ফটিকদাও আছে ওই ভিড়ের মধ্যে। হয়তো কেন, নিশ্চয়ই আছে। তার বন্ধুরাও আছে।
কিন্তু আশা এখনও কানে শুনতে পায়। চোখ ফেরালে দেখতে পায়। সে বুঝি এখনও পুরোপুরি ছায়া হয়ে উঠতে পারেনি এই চঞ্চলার মতো। যে তার দিকে তাকিয়ে এই মাত্র হাসল। বলল, কই, আমার সঙ্গিনী কোথায়? এখনও যে মেকআপই হয়নি।
এই তো কনকদি কেমন আপন মনে কমলালেবু খেয়ে চলেছে। অনসূয়া গগলস পরে ক্যামেরাম্যান বিমলের সঙ্গে কী যেন বলছে আর হাসাহাসি করছে। ওদের দুজনের খুব ভাব। তারপরেই থির জলে বাতাসের মতো লজ্জায় একটু কেঁপে উঠল। দেখল বিজন তার কাছে দাঁড়িয়ে, তাকেই দেখছে অপাঙ্গে।
বিনয় বলল, কেমন?
বিজন যেন ছায়ার স্বরে বলল, বেশ। চাপা চাপা একটা গ্ল্যামার আছে আশার।
বিনয় বলল, দেখছ কী? কোনদিন দেখবে, হিরোইন হয়ে গেছে।
কিন্তু ও যে লজ্জা পাচ্ছে। চঞ্চলা বলে উঠল।
সত্যি, শুধু লজ্জা নয়, আরও কিছু, যার নাম জানে না আশা। তার চোখের পাতা নত হয়ে আসছে। সে তাড়াতাড়ি তাঁবুর মধ্যে ঢুকে পড়ল।
এখনও পুরোপুরি ছায়া হয়ে উঠতে পারেনি আশা। কিন্তু আজ তার অভিষেক। আজ সে ছায়া হবে। ছায়াদের রাজ্যে সে এসেছে। ছবির সজ্জা নেবে সে এ বার। তারপর থেকে বাইরের কোনও কিছু ফটিকদাদের কোনও কিছু আর দেখবে না, শুনবে না। দোহাই, দোহাই ভগবান, আশার যেন একটুও ভয় না করে। একটুও কান্না না পায়।
তাঁবুর মধ্যে ঘেরা জায়গায় কাপড় ছাড়ল আশা। কিন্তু ভীষণ লজ্জা করতে লাগল তার। জামা ছাড়া শুধু শাড়ি পরে কোনও দিন বাইরের লোকের সামনে আসেনি সে। আয়নার দিকে চোখ পড়তে মনে হল, নিজের খোলা কাঁধ আর পিঠের অংশ সে নিজেও বুঝি দেখেনি কোনও দিন। কিন্তু দেশবিখ্যাত। চঞ্চলা কত সহজে শুধু শাড়ি পরেছে। নির্বিকার হয়ে ঘুরছে সকলের চোখের সামনে।
ঘুরবেই, চঞ্চলা যে কাউকে দেখতে পায় না।
বিনয় ডাকল, হল?
আশা বেরিয়ে এল ডুরে শাড়ি গাছকোমর বেঁধে।
বিনয়, দেখে বলল, অলরাইট। বিনুনি খুলে ফেলো।
এমনভাবে বলল, আশা লজ্জা পাবার অবকাশ পেল না। তারপর সে নিজেই মুখে রং মাখিয়ে দিল আশার। ভুরু এঁকে দিল। ঠোঁটে বুলিয়ে দিল লিপস্টিক। চোখে টেনে দিল কাজল।
সাজতে সাজতে কান দুটি গরম হয়ে উঠছিল আশার। বিনয় তাকে এমন করে ধরছিল, এত ঘন হয়ে ছিল শরীরের সঙ্গে! বিনয়ের যেন খেয়াল নেই। কিন্তু কনকদি দেখছিলেন, আর কমলালেবু খাচ্ছিলেন। মনে হয় আশা অবাক হচ্ছিল, এত তাড়াতাড়ি অতগুলি লেবু ভদ্রমহিলা খেলেন কী করে। তবু লজ্জাই তার বেশি করছিল। উনি যেন হাসছিলেন ঠোঁট টিপে টিপে। সাজা হয়ে যাবার পর বললেন, মেকআপে দেখছি তোমার হাত আছে বিনয়।
বিনয় আশার দিকে চোখ রেখেই বলল, কেন, খারাপ হয়েছে কনকদি?
না। তাই তো বলছি। তোমার যে এমন হাত আছে, জানতাম না।
কিন্তু কনকদির প্রৌঢ় ঠোঁটের কোণ কি কেন্নোর মতো কুঁকড়ে উঠল একটু?
বিনয় আশাকে ঠেলে দিল আয়নার দিকে, যাও দেখো কেমন হয়েছে। এ বার চুল খোলো। কানুদাকে ডাকি।
বলে সে বেরিয়ে গেল। আশা বিনুনি খুলতে খুলতে আয়নার কাছে গিয়ে থমকে দাঁড়াল। এক মুহূর্ত যেন চিনতে অসুবিধে হল নিজেকে। পরমুহূর্তেই তার রং মাখা ঠোঁটের কোণে হাসি ফুটে উঠল। অপলক হল চোখ। নিজেকে দেখে মুগ্ধ হয়ে গেল সে। তন্ময় হল, আঙুলগুলিতে অন্যমনস্ক জড়তা এল বিনুনি খুলতে। মনে মনে বলল, ছায়ার মতো দেখাচ্ছে আমাকে।
কিন্তু কোথায় একটা অস্বস্তি, খচখচ করছে। যেন দুটি অদৃশ্য চোখ, অনেক দূর থেকে তার দিকে ভ্রু কুঁচকে তাকিয়ে আছে।
কানুদা এলেন। দেখে বললেন, ঠিক আছে। ওই কলসিটা দাও তো বিনয় আশাকে, কাঁখে নিয়ে দাঁড়াক। হ্যাঁ, ঠিক আছে।
তারপর তিনি বোঝাতে লাগলেন, আশা কী করবে। ও যেন একটি পাড়াগাঁয়ের মেয়ে। নদীতে রোজ জল আনতে যায়। ওদের পাড়ার একটি মেয়েকে ও এক দিন দেখল, রোজ নদী পারাপার করে এমনি একটি ছেলের সঙ্গে তার ভাব হয়েছে। রোজই দেখে, ওরা হাসে, কথা বলে। তারপর মেয়েটির ঘাটে আসা বন্ধ হয়ে গেল। ছেলেটি তখন আশাকেই মেয়েটির সন্ধান জিজ্ঞেস করে। আশা যেন ভয় পায়। তবু সে বলে দিল, চিনিয়েও দিল বাড়িটা। শেষে মেয়েটির সঙ্গে দেখা করে, সংবাদও এনে দিল। মেয়েটির নাকি বিয়ে হয়ে যাবে শিগগির, তাই তার ঘাটে আসা বন্ধ ইত্যাদি। অর্থাৎ নায়ক নায়িকার যোগাযোগ করার ব্যাপারে সাহায্য করবে আশা, শেষপর্যন্ত ব্যাপারটা ধরা পড়লে, আশাই এক দিন ভয়ে সব কথা বলে ফেলবে মেয়েটির বাবাকে। এইটুকু করলেই হবে আশাকে। অবশ্য, এটুকু করতেই নাকি অনেক দিন লেগে যাবে।
বলে কানুদা চলে গেলে। বিনয় বলল, চলো বাইরে।
আশার পা দুটি যেন জড়িয়ে এল সংকোচে। বলল, এখুনি কিছু করতে হবে নাকি?
না, সময় হলে কানুদা ডাকবেন। কিন্তু তাঁবুর মধ্যে বসে থাকবে কেন শুধু শুধু? আশা তাঁবুর বাইরে এল। কিন্তু সে দড়ির বেড়াটার দিকে তাকাল না। যদিও তার সর্বেন্দ্রিয় উজান ঠেলে ছুটে গেল ওই দিকেই।
প্রাণেশ তার ঝুটো গোঁফের ফাঁকে হেসে বলল, চমৎকার মানিয়েছে। তবে, চঞ্চলার সখী বলে মনে হবে না। ছোট বোন হলে মানাত।
কিন্তু আশা তখন শুনতে পাচ্ছে, কে যেন ফটিকদার নাম ধরে চিৎকার করছে। তার কানে এল আবার, সতীতলার হিরোইন। তারপরেই মিলিত গলার অট্টহাসির গুলিবৃষ্টি হল যেন। শুধু আশারই কানে যাচ্ছিল এ সব। এখানে, কারুর কোনও মনোযোগ নেই দড়ির বেড়ার ওপারে।
বিনয় তাকে ডেকে নিয়ে গেল গাছতলায়। ফটো নিল আবার। আশা শুনতে পেল কানুদা বলছেন হরিশকে, আজ বড় গণ্ডগোল করছে সবাই।
হরিশ ছুটল দড়ির বেড়ার দিকে। আশার ভয় হল। আর সঙ্গে সঙ্গেই তার ভয়ের বাস্তব শব্দটা সে শুনতে পেল ফটিকদার গলায়, কেন, এ নাগরাঘাটের বাগানও কি বিনোদ ভটচাযের জমিদারি নাকি?
হরিশও চিৎকার করে উঠল, তোমরা গণ্ডগোল থামাবে কি না, জানতে চাই।
ফটিকদাও চিৎকার করে বলল, তুমি কে হে হরিদাস?
রাম ছুটে এল আশার কাছে। বলল, দিদি ফটিকদা ঝগড়া করছে।
ততক্ষণে কানুদা বিনয় সবাই ছুটে গেছে সেখানে। রাম আবার বলল, ফটিকদা বেড়া ডিঙিয়ে আসতে চাইছে, না?
আশা অন্য দিকে মুখ ফিরিয়ে বলল, জানি নে।
রাম দিদির হাত ধরে ঝাঁকানি দিয়ে বলল, তুই ফটিকদাকে বারণ কর না ঝগড়া করতে।
আশা তা পারবে না বলতে। ফটিকদাও আশার কোনও বারণ আর কোনও দিন শুনবে না।
তারপর গণ্ডগোল থেমে এল। কানুদারা ফিরে এলেন। আশা শুনতে পেল ক্যামেরাম্যান বিমল জিজ্ঞেস করছে, মাস্তানটি কে মশায়?
হরিশ বলল, কে আবার। আমাদের শহরে এ রকম অনেক আছে। চিরদিনই এরা এ রকম করে।
কানুদা বললেন, না হরিশবাবু এর চেয়ে সাংঘাতিক ছেলেদের পাল্লায় আমাকে পড়তে হয়েছে। এ ছেলেটি তো তবু আমার কথা শুনল। অনেক জায়গায় ক্যামেরা পর্যন্ত ভেঙে দিয়েছে।
তারপরেই ডাক পড়ল আশার। দুরদুরিয়ে উঠল আশার বুকের মধ্যে। এবার কাজ শুরু। নদীর উঁচু পাড় থেকে ঝোঁপ ঝাড়ের মধ্য দিয়ে চঞ্চলার পিছু পিছু নেমে আসতে হবে আশাকে। কাঁখে থাকবে কলসি। আশা যেন চঞ্চলার দিকে তাকিয়ে মিটিমিটি হাসে।
কিন্তু এ তো সত্যি জল আনতে যাওয়া নয়। তাই বারে বারে উঁচু পাড়ে ওঠানামা করেও মনের মতো ওঠানামা হয় না। এ তো আর সত্যি মিটিমিটি হাসি নয়। তাই হেসেও হাসি ঠিক হতে চায় না। এটাকে সাইলেন্ট শট বলে।
মনের মতো যখন হল, তখন ঘণ্টা কাবার হয়ে গেছে। তার ঘাটে পা ডুবিয়ে নামা, জল ভরা শেষ হতে হতেই অগ্রহায়ণের দক্ষিণায়ন বেলা ঢল খেয়ে যায়। খাওয়ার ডাক পড়ে।
কিন্তু রাম? আশা বসবে কেমন করে খেতে? সে রামের হাত ধরে, তাঁবুর বাইরেই দাঁড়িয়ে থাকে। কানুদা তাবুতে ঢুকতে গিয়ে বললেন, কী ব্যাপার? এটি কে?
ভাই।
দাঁড়িয়ে কেন? ওকে নিয়ে বসে পড়ো। এসো তো খোকা, তুমি আমার সঙ্গে এসো।
রাম আর দিদির দিকে ফিরে তাকাল না। আহ্বান মাত্র আজ্ঞা পালন। আশাকে বিনয় ডেকে বসাল তার পাশে। আশা দেখল, চঞ্চলা, অনসূয়া, বিমল আর বিজন নেই। ११५
আশা জিজ্ঞেস করল, চঞ্চলাদিরা খাবেন না?
বিনয় বলল, খাচ্ছে তো। ওরা গাড়িতে বসে খাচ্ছে। তোমার লজ্জা করছে এখানে খেতে?
না।
বিনয় হাত তুলে হা হা করে উঠে বলল, এখানে, এখানে দাও ওটা, আশার পয়লা দিন আজ।
আশা লজ্জায় কাটা হয়ে দেখল, সামনের এগিয়েআসা হাতার মস্ত বড় মুড়োটা তার পাতে পড়ল। সবাই হেসে বলল, হ্যাঁ ঠিক হয়েছে।
আশা সলজ্জ চোখের পাতা এক বার তুলেই দেখল, রাম হা করে তাকিয়ে আছে মুড়োটার দিকে। কারণ, এমনভাবে দিদির পাতে মুড়ো পড়তে কোনও দিন দেখেনি ও। কিন্তু মরে গেলেও আশা এখানে ভাইকে একটু ভেঙে দিতে পারবে না। অথচ ভাইয়ের সামনে খাওয়া যায় কেমন করে তাও সে জানে না। লোকে কিছু বোঝে না। শুধু রুইয়ের ঝোলমাখা গলিত গোল চোখ দুটি অপলক তাকিয়ে রইল তার দিকে। যেন একটা কপিশ বুড়োটে চোখে তীব্র শ্লেষ। আঙুল দিয়ে একটা চোখ গেলে দিল আশা। কানা মুড়োটাকে ভাঙল একটু একটু করে। একটু একটু করে খেতে হল তাকে। সে জানল, কেমন করে খাওয়া যায়।
সারা দিনে আর আশার ডাক পড়ল না আজ। সূর্য অস্ত গেল। কানুবাবুর নির্দেশ শোনা গেল, প্যাক আপ।
আশা তার নিজের জামাকাপড় পরে নিল। ভুরু ঠোঁটের রং মুছতে যাচ্ছিল সে। বিনয় পিছন থেকে বলে উঠল, থাক না। অত ব্যস্ত কেন? বাড়ি গিয়ে তুলল।
কিন্তু মা কী ভাববে? পাড়ার লোকেরা যখন দেখবে, কী বলবে?
হরিশও বলে উঠল, হ্যাঁ থাক না।
আশার নজরে পড়েছে, হরিশ তাকে বারে বারে লক্ষ করছে। ঘন ঘন কাছে আসছে। প্রশংসা করেছে অনেক বার। রাম যেন কী বকবক করে বলছে।
রং মুছল না আশা। সে তাঁবুর বাইরে এল। দেখল ভিড় ভেঙে গেছে। দড়ির বেড়া নেই। অনেকে তাঁবুর চারপাশে এসে ভিড় করেছে।
আশা রামের হাত ধরে উঁচু পাড়ে উঠল। বিনয় তাদের পিছনে। উঠেই, বাঁ দিকের মুচকুন্দ চাপার তলায় দেখল বিভাকে। আর তার পাশে ফটিকদা। পাশাপাশি, প্রায় গায়ে গায়ে। বিভা হাসছে টিপে টিপে। কী যেন বলছে ফিসফিস করে। বিভা আর ফটিকদা পুরনো বন্ধু। চব্বিশ ঘণ্টার মধ্যে ওদের ভাব হয়ে গেছে আবার।
তবু একটা অদৃশ্য প্রেতবাতাস যেন আশার শিরদাঁড়ায় কষে ঝাপটা দিল। তবু একটি জ্বলন্ত আগুনের গলিত ধারা যেন তার কানের পাশ দিয়ে মস্তিষ্কের রন্ধ্রে রন্ধ্রে ছড়িয়ে পড়ল। তার বুকের মধ্যে কতকগুলি শাণিত অদৃশ্য নখ আঁচড়াতে লাগল।
রাম বলল, দিদি, ফটিকদা।
আশা নিচু গলায় বলল, থাক আয়।
আশা দেখতে চায় না। শুনতে চায় না। হতে চায়। ছবি হয়ে সবকিছু দেখাশোনার বাইরে থাকতে চায়। সে আপন মনে লীলা করে। যাকে সবাই দেখে সে কাউকে দেখে না।
তবু আশার বুকের মধ্যে একটি রুদ্ধস্বর ফিসফিস করে বলল, ওদের দুজনের মাঝে আমি শুধু জোর করে দাঁড়িয়ে ছিলাম।
তারপর আশার মনে হল, এ জন্যেই বুঝি সে প্রথম দিন গাড়ির শব্দে চমকে উঠেছিল!
বিনয় বলল, বাড়ি যাবে আশা, না বেড়াবে একটু?
আশা বলল, বাড়ি যাব।
তা হলে চঞ্চলাদির সঙ্গে চলে যাও। তোমাদের গলির মোড়ে নামিয়ে দেবে।
চঞ্চলা ডাকল আশাকে। আশা পুরোপুরি ছায়া হতে চাইল। হেসে, সহজ লাস্যে যেন সে গাড়িতে গিয়ে উঠল। শুধু রামটা এক বারও দিদির মুখ থেকে চোখ সরাল না। ফটিকদাকে দেখেও, দিদি দাঁড়ায় না, কথা বলে না, এমন অভাবিত ব্যাপার সে ভাবতে পারে না।
গাড়ি থেকে নেমে গলিতে যখন পা বাড়াল আশা, তখন সন্ধ্যা ঘনিয়েছে। গলিটা জনশূন্য।
রাম বলল, দিদি ফটিকদার সঙ্গে তোর ঝগড়া হয়ে গেছে?
আশা বলল, চুপ কর দিকিনি।
চুপ করল রাম। কিন্তু তারপরেই তার বিচিত্র জিজ্ঞাসা, মাছের মুড়োটা খেয়ে তোর খুব পেট ভরে গেছল, না?
আশা জবাব দিল না। এবং এই সারা দিন পরে, রাম আবার বলল, তোকে বেশ সুন্দর দেখাচ্ছিল।
আশা বলল, যাঃ!
সত্যি। ঠিক ওদের মতো।
অর্থাৎ ছায়াদের মতো। সারা জীবন ছায়া হয়ে থাকতে চায় আশা।
বাড়ি এসে কাপড় ছেড়ে, রং তুলে, মায়ের সঙ্গে সংসারের কাজে লেগে গেল আশা। মা তাকে লক্ষ করে করে দেখল। ছাড়া ছাড়া দুএকটি কথা জিজ্ঞেস করল। রামে শ্যামে ঝগড়া করল।
একসময়ে বিনয় এল প্রডাকশন ম্যানেজার শঙ্করবাবুকে নিয়ে। বারো টাকা দিয়ে গেল আশার পারিশ্রমিক। তারপর খাওয়া দাওয়ার পাট চুকিয়ে শুতে যাবার আগে মা বলল, কাল তো দেখলাম আনন্দ আর ধরে না। আজ কী হল?
আশা বলল, কিছু নয়, বড্ড ঘুম পাচ্ছে।
কিন্তু ঘুম কোথায়! শ্যাম আর রামের পাশে শুয়ে, তার দুই চোখ আকাশের তারাগোনা দিঘিটার মতো অতন্দ্র হয়ে রইল। মাত্র দু বছর আগে হলেও, সেই দিনগুলি আবিষ্কারের বিষয় হয়ে উঠল। পদ্মদের বাড়িতে যাওয়া ষোলো বছর বয়সের সেই দিনগুলি। যে দিনগুলির হিসেবের আওতায় শুধু কিশোরীলজ্জা, ভয় অথচ এক কৌতুকোজ্জ্বল খুশির ছড়াছড়ি। দুটি চোখ, যার চাউনিকে অসভ্য বলতে পারলে ভাল হত, কিন্তু বলা যায়নি। সভ্যও বলা যায়নি। সভ্যঅসভ্য নয়, অন্য কিছু, যাতে ভয় করেছে, তবু রক্তে একটা দুরন্ত ঘূর্ণি লেগেছে। যা তাকে প্রত্যহ বিকেলে ডেকে নিয়ে গেছে নিশির মতো। পদ্ম। বুঝত, কিছু বলত না। আশুদা তার বন্ধুর ব্যাপারটা লক্ষ করছিল।
তারপর, সেই দিনটা। যেদিন পদ্ম আশুদা, কেউ ছিল না বাড়িতে। পদ্মর মা ছিলেন পিছনের পুকুরে ব্যস্ত। শুধু দুজন।
ফটিকদা যেন বোকার মতো বলেছিল, পদ্মকে নিয়ে আশু ডাক্তারের কাছে গেছে।
আশা বলেছিল, তা হলে আমি যাই।
ফটিকদা বলেছিল, বসো না।
বসতে পারেনি আশা। দাঁড়িয়ে থাকতেও যে কী ভীষণ ভয় করছিল। তবু তৎক্ষণাৎ চলে যেতে পারেনি। কতকগুলি স্তব্ধ মুহূর্ত। গোটা বিকেলটাই রুদ্ধশ্বাস হয়ে উঠেছিল। তারপর ফটিকদার মতো একটা বড় ছেলে, আশুদাদের বন্ধু, কেমন কাঁপা কাঁপা মোটা গলায় বলেছিল, তুমি এলে ভাল লাগে আশা।
আশার মুখটা মুহূর্তে নীচে নেমে এসেছিল। পরমুহূর্তেই সে দেখেছিল, তার চিবুকে ফটিকদার মোটা মোটা আঙুলগুলি কাঁপছে। আশার মনে হয়েছিল তার বুক ফেটে কান্না আসছে। আশ্চর্য! তাকে জোর করে চাপতে গিয়ে আশা দেখল, সে হেসে ফেলেছে। হেসে এস্তে ফিরে এক দৌড়ে সে বাড়ি। সারা রাত সে ঘুমোতে পারেনি। তিন দিন পদ্মদের বাড়ি যেতে পারেনি। অথচ নিশির হাতছানি তাকে অস্থির করেছিল রোজ। শেষে পদ্ম জোর করে নিয়ে গিয়েছিল। আর তিন দিন বাদে ফটিকদাকে দেখে সে। বুঝেছিল ফটিকদাকে ছাড়া ওই কদিন সে আর কিছু ভাবেনি। সেই ভাবনাটাই তারপর কাজে অকাজে চলায় ফেরায় মিলেমিশে আজ এখানে এসে দাঁড়িয়েছে। আজ, কত সহজে ফটিকদা সরে গেছে, বিভার কাছে গিয়ে দাঁড়িয়েছে।
এত দিন তো একটুও বুঝতে পারেনি আশা শুধু একটু সুযোগের অপেক্ষায় ছিল ওরা দুটিতে। তাই বুঝি সে দিন এমনি করে চমকে উঠেছিল আশা? তাই বুঝি ছায়াদের কাছে ডাক পড়ল তার, আর ফটিকদার সময় হল বিভার কাছে যাবার। এত দিনে বিবাদ মেটাবার। না জেনে বিভাকে কষ্ট দিয়ে মেরেছে এত দিন আশা।
অথচ, ফটিকদাকে বিভাই নাকি এক দিন অপমান করেছিল। ফটিকদা কখনও বিভার নাম উচ্চারণ করত না। শুধু একদিন বলেছিল, দ্যাখ আশা, বিভাদের মতো মেয়েরা কখনও একটা অ্যাটেনডেন্স ক্লার্ককে ভালবাসতে পারে না। ও কোনও দিন কাউকে ভালবাসবে না।
সে যে শুধু রাগের কথা, আজ আর তা বুঝতে বাকি নেই। কিন্তু আগামী পৌষ মাসে আঠারো পেরিয়ে উনিশে পড়বে আশা। তাকে যে কোনও মূল্য দিয়ে আজ সে কথা বুঝতে হবে।
আশা দুহাত দিয়ে চোখ ঢাকতে গেল। না, তার কান্না পায়নি। চোখ বড় জ্বলছে। তার রক্তে রক্তে যেন বিষের জ্বালা। তার ঠোঁটে, তার বুকে, প্রতি অঙ্গে অঙ্গে। কারণ শরীর আজ অনুকূল নয়, নির্জন কঠিন শিলায় আশার এই ঘোট ঘোট নিঝরিণী দেহে সর্বত্র ফটিকদার পদক্ষেপ কঠিন শক্ত গভীর।
সহসা রামের ঘুমন্ত একটি হাত এসে পড়ল আশার গায়ে। দুহাত দিয়ে ভাইয়ের হাতটি জড়িয়ে ধরল সে। ছোট্ট ঠাণ্ডা হাতখানি যেন তার সারা জীবনের প্রতীক হয়ে বুকে এসে পড়ল। তার বাবার হাত, মায়ের হাত, এ সংসারের হাত এর চেয়ে বড় শক্তি ও উত্তাপ নিয়ে কোনও দিনই আসেনি।
আশা কাঁদবে না। কারণ সংসার এমনি। রামের হাতটি সে বুকের মধ্যে ঢুকিয়ে নিল। রাম কথাই শিখেছে, বয়স হয়নি। স্পর্শ পেয়ে মা ভেবেই বুঝি ও দিদির কোল ঘেঁষে এল। অন্ধকারে রামের মুখোনি দেখবার চেষ্টা করল আশা। তার চোখে যেন স্নেহময়ী বিষণ্ণ মায়ের হাসি দেখা দিল। সে চোখ বুজল।

আশা বুঝি ছায়াই হয়ে গেল। রোজ গাড়ি আসে সকালে। সে নাগরাঘাটে যায়। রোজই কম বেশি কাজ হয়। ফিরে আসে সন্ধ্যায়। গাড়ি এসে তাকে পৌঁছে দিয়ে যায়। শুধু রবিবারটা ছুটি।
এর মধ্যে একটি রবিবার গেছে। সেই দিনটাও ওদের সঙ্গেই কাটিয়েছে আশা। সারা দিন বিনোদ ভটচাযের ভাড়াটে বাড়িতে ওদের সঙ্গে গল্প করেছে। সেখানে প্রত্যহ যজ্ঞিবাড়ির আয়োজন। প্রচুর লোকের রান্না বসে। একএক বারে ত্রিশচল্লিশ কাপ চা হয়। কোনও দল তাস খেলে, কোনও দল গানের আসর বসায়। কোনও দল শুধু গল্প।
একদিন সন্ধ্যায় চঞ্চলার সঙ্গে তার গাড়িতে বেড়াতে গিয়েছিল আশা। পুল পেরিয়ে নদীর ওপার ফাঁকা পাকা রাস্তা। দুপাশে ধানকাটা মাঠ। যাবার সময় আশা দেখল পুলের ওপর বিভা আর ফটিকদা।
বিনা টিটকারিতে এখন রাস্তা দিয়ে চলতে পারে না আশা। পদ্ম সুষমারা এক দিনও খোঁজ নিতে আসে না আর।
নাগরাঘাটে কিংবা বিনোদ ভটচাযের বাড়ি যাওয়া আসার পথে বুঝি সতীতলার পাখিরাই ডাক দিয়ে ফেরায় তাকে এক বার। চোখ টেনে নেয় চকিতে।
সতীতলায় আর কোনও দিন যাবে না আশা। কেবল বিনয় যখন কারণে অকারণে তার হাত ধরে, তখন তার বুকের মধ্যে চমকে ওঠে! সে আড়ষ্ট হয়ে ওঠে ভিতরে ভিতরে। তবু হাসে। বিনয় যখন গাড়ি নিয়ে কোনও কাজে শহরে যায় আশাও ঘুরে আসে তার সঙ্গে। ফটিকদা বিভারা দেখুক, আশা এখন ছায়া। আশা ছবি হয়ে গেছে। সে আর কোনও দিন কাউকে দেখতে পাবে না।
তবু দেখতে পেল আশা। সেদিন এই শীতের বেলায় যখন আকাশে মেঘ দেখা দিল, কাজ গেল বন্ধ হয়ে। সবাই নৌকো পেরিয়ে বাগানে বাগানে মাঠে ঘাটে বেড়াতে চলল। কানুদাও বাদ গেলেন না। চঞ্চলা বিজন প্রাণেশ সবাই।
একসময়ে আশা নিজেকে আবিষ্কার করল নির্জন ঝোপে বিনয়ের বাহুপাশে।
বিনয় চুপিচুপি বলল, রাগ করছ আশা?
হা করছে। কিন্তু বিনয়ের ওপর নয়, নিজের প্রতি। নিজেকে তার ঘৃণা করছে। তবু সে হাসল যখন তার চোখের সামনে ভেসে উঠল ফটিকদা। সে যেন দেখতে পেল ফটিকদা আর বিভাকে। ফটিকদা ভালবাসছে বিভাকে।
আশা হেসে বলল, না।
বিনয়ের নিশ্বাসে পুড়ে গেল আশার মুখ। তার ঠোঁট নেমে এল আশার ঠোঁটের ওপর। আশার বুকের ভিতর থেকে যেন বাঘিনী নখ বিস্তার করে কেউ চিৎকার করে উঠল নিঃশব্দে। শ্বাস রুদ্ধ হয়ে এল তার। চোখে বুঝি জল আসে।
বিনয় একটু অবাক হয়ে বলল, কী হল আশা?
আশা প্রায় ফিসফিস করে বলল, সবাই যেখানে আছে, সেখানে যাই চলুন।
বিনয় সহজ গলায় বলল, চলো যাই।
ফিরে এল আশা। একেবারে বাড়িতে চলে এল। এসে মুখের রং মুছল। মা দেখল তাকিয়ে তাকিয়ে। মা কি কিছু বুঝতে পারে? কে জানে। মা চিরদিন ধরেই অমনি তীক্ষ্ণ অনুসন্ধিৎসু চোখে তাকিয়ে আছে আশার দিকে। থাকতে থাকতে, হঠাৎ একদিন কিছু বলে ওঠে। তখন বোঝা যায়, মা একেবারে অবুঝ নয়। কারণ, এ মায়ের পেটেই আশা জন্মেছে।
রং মুছে আশা পায়ে পায়ে পদ্মদের বাড়ির দরজায় এসে দাঁড়াল। কেন যে এল, নিজেও জানে না। এসে দেখল, পদ্মর চুল বেঁধে দিচ্ছে সুষমা।
পদ্ম সুষমা দুজনেই অবাক হল একটু। তারপর পদ্ম জিজ্ঞেস করল, বাবা। এত দিন বাদে আজ এলি যে বড়?
আশা বলল, এলাম। তুই তো আর খোঁজ নিসনে।
তোর খোঁজ নেওয়া কি এখন চাট্টিখানি কথা?
সুষমা বলল, আসলে আশা ফটিকদার খোঁজ নিতে এসেছে, না রে?
আশা জবাব দেবার আগেই পদ্ম বলল, ফটিকদা আর বিভা আজ কলকাতা গেছে।
আশা হাসল। বলল, তোরা তোদের কথাই বলছিস। আজ কাজ নেই, তাই এসেছি।
পদ্ম বলল, বস তা হলে।
আশা বসল না। সে যেন একটি সুদীর্ঘ বর্শার খোঁচায় বেঁকে দাঁড়িয়ে রইল। নদীর ওপারের নির্জন ঝোপে, বিনয়ের বাহুপাশ থেকে মুক্ত হয়ে কেন ছুটে এসেছিল আশা? নিজের সঙ্গে মিথ্যাচারের অপরাধ তাকে ডেকে এনেছিল এখানে। মিথ্যে নয়, সে শুধু এক বারটি দেখতে চেয়েছিল ফটিকদাকে।
জেনে শুনেও আশা নাটকীয় ভঙ্গিতে বলল, বসব না চলি। তোরা বস।
পিছন থেকে সুষমা ছুঁড়ে দিল, বসেই তো আছি।
তারপর মিলিত চাপা হাসি।
আশা গেল বিনোদ ভটচাযের সেই বাড়িতে। কেউ বেড়িয়ে ফেরেনি। শুধু বিমল আর অনসূয়া গল্প করছে। ফিরে এল আশা। ফিরে, সতীতলার দিকে তাকিয়ে থমকে দাঁড়ালে। পায়ে পায়ে এগিয়ে গেল মন্দিরটার কাছে। মেঘ ঢাকা অন্ধকারেরা বিকেলবেলাতেই ভিড় করেছে বটের ঝুরির কোলে কোলে। ঝি ঝি ডাকছে। এখানকার বাসিন্দা পাখিরা অবাক হয়ে তাকাল, তাদের চেনা চেনা মেয়েটির দিকে। দূরে সরে বসল। উড়ে পালাল না। আর আশার বুক কাঁপিয়ে সাইকেলের ঘণ্টা বেজে উঠল, ক্রিং ক্রিং…। ফিরে দেখল আশা, কোনও এক কাজের লোক ঘরে ফিরছে।
আশারও ঘরে অনেক কাজ। সে বাড়ি ফিরে গেল। সতীতলার মন্দিরের কোল আঁধার সন্ধ্যাতারা প্রবীণচোখে তাকিয়ে রইল তার দিকে।

শেষ বারের জন্য প্যাক আপ হয়ে গেল ফিল্ম কোম্পানির মালপত্র। বাইশ দিন বাদে ওরা ফিরে চলল কলকাতায়। কানুদার সঙ্গে সবাই আশাকে নিমন্ত্রণ করল কলকাতায়।
কানুদা বললেন, আশা যেন তাদের অফিসে আসে। এই রইল ঠিকানা। তাকে দরকার পড়লে তোক পাঠিয়ে নিয়ে যাবেন কানুদা। স্টুডিওতে আসতে পারে আশা। হরিশবাবুর সঙ্গেই আসতে পারে। তা ছাড়া কানুবাবুদেরও দরকার হতে পারে আবার এখানে। তখন যেন আশা প্রস্তুত থাকে।
বিনয় বলল আড়ালে, যদি রাগ না কর তো মাঝে মাঝে বেড়াতে আসব আশা।
আশা বলল, আসবেন।
তুমি এসো কলকাতায়।
আশা হাসল। কান্না পেতে লাগল তার। ভয় করতে লাগল। ছায়ারা চলে যাচ্ছে। এ বার আর সত্যি করে কিংবা মিথ্যে করেও কোথাও যাবার থাকল না তার। যদি চলে যেতে পারত আশা।
সে বিনয়কে জিজ্ঞেস করল, কবে বেরুবে ছবি?
বিনয় বলল, মাস দুয়েকের মধ্যেই রিলিজ হবে। সংবাদ পাবে তার আগেই।
যেমন করে এক দিন লাইন বেঁধে গাড়িগুলি এসেছিল তেমনি লাইন বেঁধে চলে গেল। এ বার আর একটা গাড়ি বেশি ছিল। রাস্তার দুপাশে লোকে ভিড় করে আবার ওদের যাওয়া দেখল। আশা বাড়ি ফিরে এসে দেখল, রাংচিতের বেড়াগুলি বড় ফাঁকা ফাঁকা লাগছে। পাতা ঝরে যাচ্ছে রোজ। সে তো অনেক দিন উঠোন ঝাঁট দেয়নি, তাই নজরে পড়েনি। উত্তর দিকের পাঁচিলের কাছে কৃষ্ণকলির ঝাড়েও। পাতা ঝরে যাচ্ছে, রুক্ষ কাঠিসার হয়ে উঠছে। তারপর কুটোকাটির জট হয়ে যাবে। অপেক্ষায় থাকবে বৃষ্টির। এখন আর খই নেই, কৃষ্ণকলির সেই কালো গোলমরিচের মতো বীচি। যার ভিতরে সাদা শিস থাকে খইয়ের মতো দেখতে। আজ লক্ষ করে দেখল আশা, কুকুরের বাচ্চাগুলিকে। মায়ের হাজার বিরক্তি আর রাগ সত্ত্বেও কুকুরটাকে এক বার তাড়িয়েও টের পাওয়া যায়নি কখন এক পাল বাচ্চা বিইয়েছে। সন্ধ্যা হয়ে এল। শ্যাম রামের গলা শোনা যাচ্ছে সামনের পোডড়া ভিটেয়। ওরা এসে কুকুরবাচ্চাগুলিকে ঘাঁটবে। মায়ের বকুনি শুনে তবে হাত পা ধুয়ে পড়তে বসবে।
বাবার আসার সময় হল। মা’র বাসন মাজার শব্দ শোনা যাচ্ছে কুয়োর পাড়ের চাতালে। ঘরে গিয়ে হ্যারিকেনের চিমনি মুছতে লাগল আশা। এ সব কাজ আরও আগেই হয়ে যায়। আজ ওরা গেল বলে দেরি হল আশার। তাড়াতাড়ি করেই বা লাভ কী হত। অন্য সময় এ সব কাজ সেরে, আশা পদ্মদের বাড়ি যেত। না হয় সুষমাদের বাড়ি। ফাঁক পেয়ে, রায়েদের বাগানের ভিতর দিয়ে একেবারে নদীর ধারে। যদি আগে থাকতে কথা থাকত সেই রকম। কিংবা সতীতলার মন্দিরের পিছনে। তারপর সন্ধ্যার আগ মুহূর্তে বাড়ি এসে সন্ধেবাতি দেখাত।
এখন আর বিকেলটাকে ফঁক রেখে কী লাভ। ছায়ারা চলে গেল। আশা যদি চলে যেতে পারত। আর কোনও দিন কি ডাক আসবে না। ছায়া হয়ে চলে যেতে চায় আশা। এ শহরে আর থাকতে চায় না।
বাতি জ্বালাল। জ্বালিয়ে এই প্রথম নজরে পড়ল আশার, পুরনো মান্ধাতার আমলের ট্রাঙ্কটায় তালা বন্ধ। কোনও দিনই তালা বন্ধ থাকত না ওটা। এখন থাকে, মা সযত্নে চাবি সরিয়ে রাখে। একদিন শুনেছিল আশা, বাবা বলছিল মাকে, পোস্টঅফিসের একটা খাতা করলে হয়।
মা বলেছিল, দরকার নেই। সই মেলানো নিয়ে নাকি বড় ঝঞ্জাট করে পোস্ট অফিসে। তা ছাড়া, দরকারই বা কী। ও কি আর ধরে রাখা যাবে?
বাবা বলেছিল, তা ঠিক। খুকিকে একটা ভাল শাড়ি কিনে দিলে হয়।
খুকি হল আশার ডাক নাম। যে নামে শুধু বাবা মা তাকে ডাকে। মা বলেছিল, কত রকম যে বলছ, তার ঠিক নেই। সে দিন বললে, ব্রঞ্জের ওপর সোনার পালিশ দিয়ে কয়েক গাছা চুড়ি করে দেবে খুকিকে। তা আনা বারো সোনা কিনতে গেলেই গোটা আশি টাকা বেরিয়ে যাবে, এ দিকে তো রোজই এক আধ টাকা করে খরচ হয়ে যাচ্ছে। বলেছিলে, একটা মিস্তিরি লাগিয়ে ছাদের ফুটোফাটাগুলো বোজাবে ফের বর্ষা আসার আগেই, তার চেয়ে এক কাজ করো না কেন?
কী বলো তো?
তোমাদের মিলের কোঅপারেটিভের খান কয়েক শেয়ার কিনলে পাঁচশো টাকা ধার পাওয়া যাবে।
বাবা বলেছিল, তা মন্দ বলনি। বে যদি দিতে পারি, তখন তো টাকার দরকার হবেই। চুড়িটুড়ি ওই টাকা তুলেই হবে। তবে, পাঁচশো টাকা ধার করলে কুড়ি টাকা মাসে মাসে যখন কাটবে।
তারপর দুজনেই চুপ করে গিয়েছিল, যেন কোনও সিদ্ধান্তে আসতে পারেনি। তালা বন্ধ ট্রাঙ্কটার দিকে তাকিয়ে সেই কথাগুলি মনে পড়ল আশার। একশো বত্রিশ টাকা পেয়েছে আশা। সেই টাকাটা আছে ট্রাঙ্কের মধ্যে। টাকা না থাকলে কত ভাবনা। থাকলে কত নতুন চিন্তা পেয়ে বসে মানুষকে। তবু একঘেয়ে চিন্তার চেয়ে, নতুন চিন্তা বোধ হয় ভাল, আরও টাকা যদি থাকত! এইরকম ভাবে যদি রোজগার করতে পারত আশা। আর কি কখনও তার ডাক পড়বে না।
বাবার গলা খাঁকারি শুনতে পেল আশা। তাড়াতাড়ি ঘরের চৌকাঠে জলের ছিটে দিয়ে, তুলসীতলায় বাতি দেখিয়ে, শাঁখ বাজিয়ে দিল, দিয়েই ছুটল রান্নাঘরে। খুঁটে জ্বালিয়ে, চায়ের জল গরম করে, কয়লা। ঢেলে দিতে হবে। তার মধ্যেই বাবা বসে একটা বিড়ি খাবে, তারপর হাতমুখ ধুয়ে নেবে। মা এসে পড়ল বাসন ধুয়ে। শ্যাম রামও এসে পড়েছে।
বাবা ডেকে বলল, হারে খুকি; ওরা আজ গেল বুঝি?
আশা বলল, হ্যাঁ বাবা।
বাবা বলল, হরিশ বলছিল তাই। বললে, ওদের ছবিটা বেরিয়ে গেলে নাকি তোর নাম হয়ে যেতে পারে, তখন সবাই তোকে ডাকবে, বলে বাবা হাসল। মা বলে উঠল, কিন্তু তোমার ভাবনা তোমাকে ভাবতে হবে। তাতে চুপ করে থাকলে চলবে না।
অর্থাৎ আশার বিয়ের ভাবনা।
বাবা যেন হাসির মধ্যেও একটি দুশ্চিন্তার দীর্ঘশ্বাস ফেলল, তবু বলল, দেখি ছবিটা বেরোক।
এখন সেই দিনটিরই প্রতীক্ষা, ছায়াদের রাজ্যে, আশার স্থায়ীবাসের পরীক্ষা হবে সেইদিন। চিরদিন পুরোপুরি, কিছু নাদেখা, কিছু নাশোনা ছায়া হয়ে সে থাকতে পারবে কি না, সেইদিন জানা যাবে।
এখন সামনে শুধু একূল ওকূলের সংশয়ে, একলা জীবন কাটানো। একূল ওকূল আর নয়। একটা কূল তো গেছেই। এখন শুধু আর একটি কূলে ভেড়ার সংশয়। যদি নিরসনের সার্থকতা আসে, তবে এখানে আর থাকবে না আশা। এক দণ্ডও নয়, এক মুহূর্ত নয়, তার আঁতুড়ের রক্তে গন্ধে নিশ্বাস মেশানেনা এই দেশ ছেড়ে চলে যাবার ইচ্ছায় সে বড় ব্যাকুল হয়েছে। এ শহরে সে জলের মাছ ছিল। আজ চারপাশে তার কঠিন মাটিতে খাবি খাওয়া মরণের ভয়। আশা চলে যেতে চায়।
বাবাকে চা দিয়ে, উনুনে কয়লা ঢেলে দিল সে, মাকে চা দিল, নিজেরটা নিয়ে গিয়ে বসল শ্যাম রামের পড়ার জায়গায়। দুজনেই কথা জড়িয়ে পড়তে বসেছে। এখন আর শ্যাম রাম রোজ ফিল্ম আর শুটিং নিয়ে আলোচনা করে না। প্রথম প্রথম খেতে, বসতে, পড়তে খালি এক কথা, এখন আর বলে না। সংসারে ওদের এত বিষয় আছে যে একটাতে বেশিদিন মনোযোগ দেবার সময় নেই। রাত্রে বাতি জ্বালিয়ে কারা ব্যাডমিন্টন খেলে, এদের ক্যারাম বোর্ড ভাল, কোন পাড়ায় এঁদো জায়গায় কুকুরের বাচ্চা। জন্মেছে, কিংবা শহরের পাঁচমিশেলি বিষয় ওদের আলোচ্য। এবং সে সব আলোচনা গুরুতর তর্কের বিষয়। তর্কেতে এঁটে উঠতে না পারলেই, আট বছরের সঙ্গে চোদ্দো বছরের রাম রাবণের লড়াই শুরু হয়ে যায়, তথন মাকে এসে সেই লঙ্কাকাণ্ড থামাতে হয়।
এখন কী করবে আশা? মা গেছে রান্নাঘরে, বাবার বাইরে কোথাও আড্ডা নেই। এক বার মার কাছে যাবে রান্নাঘরে। এক বার এখানে আসবে, আবার উঠে চলে যাবে। দোকানপাটে যাবার দরকার হয় না, অভ্যাসমতো সেটা কারখানার ছুটির পরই সেরে আসে। বাবামা’র একটা জুটি। দু ভাইয়ে একটা জুটি। আশা মনে মনে একলা ছিল না। অনেক কথা আপনি আপনি মনে জমা হত। সে সব কথা বলার জন্য রাত পোহাবার অধৈর্য প্রতীক্ষায় থাকত। কথা যদি নাও থাকত, তবু শুধু সতীতলায় কিংবা পদ্মদের বাড়ি যাবার ব্যাকুল হাতছানি থাকত।
এখন? পদ্ম কী করে? সুষমা বাণীরা কী করে? ওদের কি আশার মতো অবস্থা? কে জানে, পদ্মকে তো প্রায়ই দেখতে আসে। সম্বন্ধ স্থির হয়ে গেলেই ও স্বস্তি পায়, সুষমারও তাই। বাণীর সঙ্গে অবশ্য আশুদার খুব ভাব। কিন্তু আশার মতো অবস্থা নয়, ভাসা ভাসা ভাল লাগা ভাব দুজনের। কিন্তু আশা কী করবে। কেন সে এমন করে মিশতে গিয়েছিল, কেন সে পদ্ম সুষমা বাণীদের মতো সাবধান থাকতে পারল না। ওরা কেমন হাসছে, খেলছে, কোথাও কোনও অনাসৃষ্টি নেই, কে আশাকে মাথার দিব্যি দিয়েছিল, অল্প বয়সে সাহস করে এমন আগুনে হাত বাড়াতে? ছি ছি। এজন্যেই বাবা মা শাসন করে। বুঝি এমনি করেই আশা নষ্ট হল ভ্রষ্ট হল, নইলে মন এমন করছে কেন? নইলে বাড়ানো হাত ফিরিয়ে এনে তাকে দগ্ধ ভয়ংকর মনে হচ্ছে কেন?
কেউ দিব্যি দেয়নি। তার মন থেকে স্বভাব উজানে সে গিয়েছিল, তার ভিতরের অচিন পাখিটা দিব্যি দিয়েছিল তাকে, কিন্তু আজ আর কেউ তাকে রক্ষা করবে না। এখন সে যেদিকে তাকায়, তার সব শূন্য মনে হচ্ছে। একটা ভয়ংকর হাহাকার তার বুকের মধ্যে মাথা কুটে মরছে। কিন্তু কাউকে সে কিছু বলতে পারবে না। ইশারায় জানাতে পারবে না। সে সবই করবে। কাজ করবে, নদীতে নাইতে যাবে, বেণী বাঁধবে, হাসবে, কথা বলবে। এ সংসার তাকে কঁদবার দুঃখ করবার অধিকারও দেয়নি। এ অধিকার জোর করে নেবার নয়। এ কোনও প্রকাশ্য কলঙ্কও নয়, এ শুধু যেন খেলতে গিয়ে পোড়ানো হাতের দাগ ও ব্যথা সবাইকে লুকিয়ে বেড়ানো। কিন্তু কেমন করে রাখা যায়? কেমন করে?
উঠে গেল আশা। বাবা মা রান্নাঘরে। অন্ধকারে বারান্দা পেরিয়ে কুয়োতলার অন্ধকার চাতালে, পাঁচিলে হেলান দিয়ে দাঁড়াল আশা। দাঁত দিয়ে ঠোঁট কামড়ে। দুহাতে মুখ চেপে রইল।
পৌষের শীতার্ত উত্তরে বাতাস পাঁচিলের গায়ে এসে লাগল। ঝি ঝি ডাকছে একটানা। আকাশ পরিষ্কার, নক্ষত্রেরা স্থির একাগ্র হয়ে তাকিয়ে আছে। কুকুর বাচ্চাগুলি ডাকছে কুঁই কুঁই করে। কারখানার বয়লারের শব্দ আসছে ভেসে।
আস্তে আস্তে নিশ্বাস ফেলে, মুখ থেকে হাত নামাল আশা। সে কাঁদেনি। কাঁদবে না। এ পাড়ায় ও পাড়ায়, গোটা শহরের মানুষের কত কথা শোনা যায়। সেই সব কথা যদি সত্যি হয়, তবু তারা যদি হেসে খেলে কাটাতে পারে, আশা কেন পারবে না। না পারলেই বা শুনছে কে? সংসার এমনি।
মায়ের ডাক শোনা গেল, খুকি।
চট করে জবাব দিতে পারল না আশা। চাতালের অন্ধকার থেকে জবাব দেয় বা কেমন করে। ও চলে আসবার আগেই মা আরও দু বার ডাকলে। তারপর রান্নাঘরের সামনা সামনি দেখা হয়ে গেল। মা এক মুহূর্ত তাকিয়ে থেকে বলল, দুটো হলুদ বেটে দে।

নতুন পাতা দেখা দিতে লাগল গাছে, লাল ফুলগুলি নেশায় পাগল হয়ে ফুটল শিমুলে আর মাদারে। কৃষ্ণচূড়ার ডালে ডালে থোকা থোকা শক্ত কুঁড়িতে প্রথম রক্তাভা যেন চুঁইয়ে আসছে। কাসা রং বোল আমগাছে। আশাদের বাড়ির কাঁঠাল গাছে লোমশ ইঁদুরের মতো উঁচড় ধরেছে।
নিরালার টইটুম্বুর পরিত্যক্ত দিঘিটির মতো দুটি চোখ আশার। তবু বড় দরিদ্রের মতো, ঘাটে যেতে রোজ না দেখে পারেনি, সতীতলার জটপাকানো, ঝুড়ি নামানো, নাতিপূতি সবংশ ন্যাড়া বটকে। আবার দেখল প্রত্যহ চিকচিকিয়ে ওঠা শ্যাম পাতা। নদীতে জল শুকোল। তবু নদী গহীন। শুধু শ্যাওলাদের জট জলের উপর ভেসে উঠেছে।
আর কোনও দিন সতীতলার রাস্তায় কোনও মোটরগাড়ি আসেনি। ও পথে এখন বড় ধুলো। কত সাইকেলের ঘণ্টা বাজে ক্রিং ক্রিং। এখন শুধু বটতলায় বটতলার পাখিরাই বুঝি চমকায়। নয় তো ওরাও ভুলে গেছে।
সবই তার নিত্য চক্ৰপ্রবাহে একই রকম ঘুরছে, সবাই তেমন রইল। তবু আশা যেন এপাড়া ওপাড়ায় দুষ্ট ক্ষতের মতো হয়ে রইল। যেখান দিয়ে যায়, সতীতলার হিরোইন’ ক্ষত দগদগিয়ে ওঠে। সেই বিদ্রূপ আর শিস।
শুধু ঘাটে পদ্ম সুষমাদের সঙ্গে দেখা হয়। পদ্ম বাড়িও যেতে বলে। ফটিকদার কথাও বলে। বলে, ফটিকদা আজকাল বড় একটা আসে না। বলে, ঠোঁট টিপে হাসে। তারপরে বলে, প্রত্যেক রোববার কলকাতা যাওয়া চাই ফটিকদার। আর ফটিকদা টাকা পয়সা নিয়ে তার মা’র সঙ্গে ভারী ঝগড়া করে।
সেই গানটির কথা মনে পড়ে আশার। ত্রিবেণীতে বাণ ডাকল ওরে তুই জলে নেমে বাঁধ দে, ডুব সাঁতার দিয়ে সেই মীনকে ধর, কিন্তু তোর গায়ে যেন জলের ছিটে না লাগে। ফটিকদার কথা শুনেও, মুখের ভাব অবিকৃত রাখতে চায় আশা। কথাবার্তায় কিছুই টের পেতে দিতে চায় না। পদ্ম সুষমাদের শুধু নয়। নিজের সঙ্গেও তার একই বোঝাঁপড়া, এ সংসারে সবাই গায়ে জলের ছিটে না লাগিয়ে চলতে চাইছে। নইলে, এ উনিশ বছর ধরেই বা বাঁচা গেল কেমন করে।
কলকাতা থেকে আর কোনও সংবাদ আসেনি, ছায়াদের কাছে ডাক পড়েনি আর। হরিশ এসে মাঝে মাঝে সংবাদ দেয়। জোর কদম কাজ চলছে। খুব শিগগির বেরোবে ছবি, আশা ইচ্ছে করলে ঘুরে আসতে পারে হরিশের সঙ্গে।
কী করবে গিয়ে শুধু শুধু? এদিকে প্রতীক্ষা বাড়ছে। মাঝে মাঝে কাগজে সংবাদ বেরুচ্ছে ছবির। এ শহরের উত্তেজনাও বাড়ছে, এ শহরের সঙ্গে ছবিটার যোগাযোগ আছে। সেই সঙ্গে আশার যোগাযোগের কথা কেউ ভোলে না। সতীতলার হিরোইন কী খেলা দেখিয়েছে, এক বার দেখতে হবে।
শ্যাম রাম সংবাদ আনে, এ শহরে ছবিটা আসবে। এবং তাদের দাবি হচ্ছে, দ্যাখ, দিদি, আগেই বলে রাখছি, ফার্স্ট ক্লাসের পাস নিবি। দু দিন দেখব।
শ্যাম বলে, হ্যাঁ ফার্স্ট ক্লাসে কোনও দিন ছবি দেখিনি। এ বার পর পর দু দিন দেখব।
রাম বলে, আমার দুটো বন্ধু দেখতে চেয়েছে। দিদি, তোকে পাস দিতে হবে।
আশা বুঝতে পারে, বাবা মায়েরও একটি আড়ষ্ট প্রতীক্ষা রয়েছে। আশার নিজেরও প্রতীক্ষা। সে ছায়া হবে, ছায়া হয়ে হাসবে কাঁদবে। সে কিছু ফিরে দেখবে না। তাই সেও কাল গুনছে।
একদিন শ্যাম বাড়ি এল ছুটতে ছুটতে, হাতে কাগজ।
আশা বারান্দায় বসে চুল বাঁধছিল।
শ্যাম বলল, দিদি, তোর নাম দেয়নি কাগজে।
আশা বলল, কীসের?
সিনেমার। এই দ্যাখ; ছবির নাম পারাপার’, ভূমিকায় চঞ্চলা, বিজন, প্রাণেশ, কনক, অনসূয়া, সুলতান প্রভৃতি। তোর নাম বাদ।
চুলের গুছিতে গিট দেওয়া ফিতে তখন আশা দাঁত দিয়ে চেপে ধরেছে। সে বলল, আমার নাম দেবে কেন? যারা নামকরা তাদেরই নাম দেবে।
তবু ফিতেটাকে আরও কষে দাতে চাপল আশা। তার বুকের মধ্যে সেই পুরনো চমকটা কেমন যেন। গুরুগুরু মেঘের স্বরে ডেকে উঠল। দৃষ্টি সে ফিরিয়ে রাখল অন্য দিকে।
শ্যাম বলল, সবাই বলছে, তোকে নাকি একদম পাত্তাই দেবে না ওরা। বলছে, তোকে নাকি দেখতে ভাল নয়, তুই কিছু পারিসনি।
বেণীর বাঁধন যত শক্ত করতে গেল আশা, ততই শিথিল হতে লাগল। বলল, তা সত্যিই তো।
কিন্তু আশার ভয় করতে লাগল মাকে। মা তার দিকে তীক্ষ্ণ চোখে তাকিয়ে রয়েছে রান্নাঘরের দরজা দিয়ে। আয়নার কাছে যাবার অছিলায় আশা ঘরে উঠে গেল।
তারপর এক দিন বিকেলে হরিশ এল বৃষ্টি মাথায় করে, এ শহরের সিনেমা হলে পারাপার এসেছে। আশাদের দেখবার জন্য কমপ্লিমেন্টরি পাস পাঠিয়েছে কলকাতা থেকে। দশবারো জন যেতে পারে।
আশা নিজের হাতে পাস নিল। নিয়ে তার জিজ্ঞেস করতে ইচ্ছে করল হরিশকে, কানুদা, বিনয় তার কথা বলেছে কি না। তার আগেই হরিশ বলল, কানুদা তোমাকে কলকাতায় যেতে বলেছেন। বলেছেন, সিনেমা করাটাই তো বড় কথা নয়। এসেগেলে একটা রিলেশন থাকে। ওকে আসতে বলবেন।
আশা হেসে বলল, যাব।
হরিশ চলে গেল।
আশা তার বাবার হাতে পাস দিল। শ্যাম পাসের কাগজটা দেখবার জন্য দৌড়ে এল।
বাবা হেসে বলল, তুই যাবি তো দেখতে?
আশা বললে, তুমি আর মা শ্যাম রামকে নিয়ে দেখে এসো, আমি পরে যাব।
পরদিন বাবা এক ঘন্টা আগে ছুটি নিয়ে এল, এসে তাড়াতাড়ি দাড়ি কামাল। আর হাসতে হাসতে বারবার বলল, কারখানার লোকগুলো পাগল। খালি বলে, ও চক্কোত্তিদা তোমার মেয়ের সিনেমা আমাদেরও দেখাতে হবে।
মা আজ সেই তাঁতের নীল শাড়িটা পরল। কতকাল পরে বুঝি সাবান দিয়ে মুখ ধুয়েছে। রামকে। আশা নিজেই সাজিয়ে দিল।
বাড়িতে কয়েক ঘণ্টা একলা থাকাটা আশার নতুন নয়। সবাই বেরিয়ে যাবার পর, রান্না নিয়ে ব্যস্ত হয়ে রইল সে, তবু কেমন একটি অস্থিরতা তাকে কাজে আড়ষ্ট করে রাখল। এ শহরের, এ পাড়ার চেনা মানুষের মুখগুলি তার চোখের সামনে ভাসতে লাগল। একটি অন্ধকার ঘরে, সেই মানুষগুলির মুখ ভাসছে।
আকাশে মেঘ করেছে। অন্ধকার রাত্রিটা ঝাপটা খাচ্ছে পুবের বাতাসে, বৃষ্টির জল জমেছে বাড়ির আশেপাশে। ব্যাঙগুলি যেন অষ্টম প্রহরের গানে মেতেছে। ঝিঁঝিদের ডাক আজকাল বদলেছে, কেমন যেন মৃদু অথচ গভীর শোনায়। ৭৮৪
ডাল বসিয়ে আশা বাইরে এসে দাঁড়াল। রাংচিতের বেড়া আবার ঝাকড়ালো হয়েছে, কাঁঠাল গাছের কানখাড়া পাতাগুলি বাতাসের লাপটায় সাঁই সাঁই করছে, কৃষ্ণকলির গন্ধ পাচ্ছে আশা।
হঠাৎ বাইরে, জলের ওপর কার পায়ের দুপ দুপ শব্দ শোনা গেল। আশা শক্ত হয়ে দাঁড়াল। সহসা শিরদাঁড়া বেয়ে, চেতনাগ্রাসী একটি বিচিত্র ভয় ও কামনায় শিউরে উঠল সে। দুপ দুপ শব্দটা এগিয়ে এল আরও। এ বার শুধু একটি গলার স্বর, চাপা কিন্তু স্পষ্ট বেজে উঠবে। তখন আশা কী করবে?
আরও কাছে এল শব্দটা। কিন্তু থামল না। বাঁক নিয়ে চলে গেল সামনে পোড়োভিটার দিকে। বোধ হয়, পোডভিটের বেওয়ারিস বাসিন্দা সেই বুড়িটা ফিরল ভিক্ষে করে, নইলে এ সময়ে ওদিকে কে যাবে।
আস্তে আস্তে আবার শিরদাঁড়া বেয়েই চেতনা ফিরে এল আশার। আর সেই মুহূর্তেই, ভয়ংকর লজ্জায় নিজেই নিজের কাছে মরমে মরে গেল সে। বড় বেহায়া নির্লজ্জ এ প্রাণ। নইলে, এখনও এমন করে চমকায় কেন আশা।
পুবে বাতাসে কাঁপা অন্ধকার আকাশের তলা থেকে তাড়াতাড়ি পালিয়ে এল আশা। এ বাড়ি বড় খারাপ। জোনাকিরা কেমন অস্থির হয়ে ঘুরে মরছে, দুপ দুপ পায়ের শব্দ এখানে এল না। যদি দুপ দুপ শব্দে আশা নিজে বেরিয়ে যায়? সে পালিয়ে এল রান্নাঘরে, লম্ফর আলোয়। এসে উনুনের ধারে বসল। মুখ ঢেকে।
একটু পরেই অনেকগুলি পায়ের শব্দ কানে এল আশার।
তারপরেই শ্যামের গলা, দিদি, তোর নামটা সবশেষে ছোট্ট করে দিয়েছে।
রাম বলল, তোকে মাত্তর দু বার দেখিয়েছে রে দিদি। এক বার দূর থেকে ঘড়া কাঁখে। আর এক বার তোকে ওই হিরো জিজ্ঞেস করলে, শিবানীদের বাড়ি কোথায়? তুই সঙ্গে গিয়ে বাড়িটা দেখিয়ে দিলি। ব্যস।
শ্যাম বলল, হরিশদা বললে, ছবি অনেক বড় হয়ে যাবে, সেইজন্য তোকে কেটে বাদ দিয়েছে। তবে ছবিটা খুব দারুণ হয়েছে। মা কেঁদে ফেলেছে।
আশা বাইরে এসে হাসল। বাবা বারান্দায় বসে একটা বিড়ি ধরায়। মা কাপড় ছাড়তে গেল ভিতরে। বাবা মা, দু জনের কেউই কোনও কথা বলল না।
আশা স্বাভাবিক গলায় বলল ভাইয়েদের, রান্না হয়ে গেছে। হাত পা ধুয়ে খেতে আয়।
তারপরে রান্নাঘরে এসে দাঁড়াল। ভাঙা পুরনো ইট বের করা দেয়ালে ধোঁয়া লেগে লেগে কালো হয়ে গেছে। সেখানে আশার ছায়াটা লম্ফর আলোয় এলোমেলো হয়ে কাঁপতে লাগল। মনে হল, হাঁটু মুড়ে বসতে গেলে হঠাৎ কোথায় ভীষণ খোঁচা লেগে লুটিয়ে পড়বে আশা।
কিন্তু আশা আস্তে আস্তে বসল। ঠোঁটের কোণে অদ্ভুত একটু হাসি দেখা গেল ওর। ও ভাবল, মোটরগাড়ির শব্দ শুনে এ জন্যেই বুঝি চমকেছিলাম তখন।
রামের গলা শোনা গেল, দিদি, মা বললে, বাবার ভাতও বাড়িস।
মা রান্নাঘরে এল না। আশা দেখল, মা সকলের ঠাঁই করছে বারান্দায়। আশা সকলের ভাত বেড়ে দিল। মা বসেছিল বাবার কাছেই।
বাবা হঠাৎ মুখ তুলে আশার দিকে তাকাল। কী আশা করে বাবা দেখতে গিয়েছিল, কে জানে। বাবার চোখের দিকে তাকিয়ে আশার ছুটে পালাতে ইচ্ছে করল।
মা বলল বাবাকে, তোমাদের কারখানা থেকে কারা মেয়ে দেখতে আসবে বলেছিলে? এ রোববারেই তাদের আসতে বললো।
বাবা মুখ নামিয়ে বলল, বলব।
আশা রান্নাঘরে চলে গেল।

তারপর দেখতে আসার পালা, বিবাহযোগ্য সেই সব পাত্রদের অভিভাবকেরা এলেন গেলেন, তাঁদের ছক বাঁধা সীমায় পা ফেলে ফেলে টাকা চাইনে রূপ চাই শুধু, সেখানে আশা ফেল। টাকা চাই, রূপ চাইনে। সেখানে বাবা ফেল। পাঁচটি শেয়ারের পাঁচশো টাকা ঋণের সাধ্যে সে বাঁধা। আর শুধু দুটি ডাগর চোখ ও ডহর চুলে তো রূপসীর রূপ বেঁধে রাখা যায় না।
তা বলে আশার রূপ কি ছিল না? ছিল। চোখের দেখায় যা প্রকাশ পায়নি, আর একটি হৃদয়ের মন্ত্রে সে যে তিল তিল রূপে তিলোত্তমা হয়। মেয়ে যারা দেখতে আসে, তাদের সে কথা বোঝানো যায় না। কারণ, সে মন্ত্র কেউ চুক্তি আর যুক্তির বীজ দিয়ে বুনে আনে না।
শেষটায়, গান্ধী নারী সমবায় সমিতির সম্বন্ধটাকে আর ছাড়া গেল না। সেখানে মেয়েরাই সুতো কাটে, হাতে তাঁত চালায়। এখন চরকা কাটার কাজ। মাস গেলে বত্রিশ টাকা মাইনে। তার ওপরে, সুতো কাটার ওপরে, হিসেবে কিছু কমিশন পাওয়া যাবে। মাসের শেষে পঞ্চাশে গিয়ে উঠবে। বর্তমানে যেতে হবে অবশ্য কলকাতা পেরিয়ে, আরও একটু দক্ষিণে। গান্ধী নারী সমবায়ের কারখানা সেখানে।
মন স্থির করেও বাবা অস্থিরভাবে আশার সামনে দাঁড়িয়ে বলল, কী যে করব, বুঝতে পারছি না।
আশা তার টিনের সুটকেসটি নিয়ে বসে বলল, কী আবার করবে বাবা। আমি যাব, তবে আমি তো তোমাদের কখনও ছেড়ে থাকিনি। মাঝে মাঝে আমি বাড়ি পালিয়ে আসব।
বাবা গোঙানোর মতো হেসে বলল, কী যে বলিস।
মা বাবাকে শুধু বলল, তবু যা হোক এক জায়গায় তো পাঠালে মেয়েকে।
বাবা মার দিকে তাকাল। মা’র দুটি জ্বর মাঝে ধিক্কারের একটি তীক্ষ্ণ খোঁচা ফুটে উঠল। মুখ ফিরিয়ে চলে গেল সামনে থেকে।
বাবা চুপ করে রইল।
আশা তার জিনিসপত্র গোছাতে লাগল কারণ আজ বিকেলেই তাকে চলে যেতে হবে। আজ রবিবার, বাবা তাকে পৌঁছে দিয়ে আসবে।
শ্যাম বলল, দিদি, তুই খালি আসিসনে। আমরাও যাব, আমাদের বেশ বেড়ানো হবে।
আশা বলল, আচ্ছা।
রাম বলল, আর যখন আসবি, তখন তোর কাছে অনেক পয়সা থাকবে, না?
আশা হেসে বলল, কেন?
রাম বলল, তা হলে খাবার আনবি।
আশা কাঁচকলা দেখিয়ে ভেংচাল রামকে, তারপর হাসল, কিন্তু মুখ ফিরিয়ে নিল রামের দিক থেকে। বাবা বুঝি কখন মায়ের কাছে চলে গেছে। আশা শুনতে পেল মায়ের ঝংকার, তুমি যাও তো এখন আমার কাছ থেকে, আমার ভাল লাগছে না তোমার কথা শুনতে।
আশার কাজের হাত থেমে এল, মায়ের গলায় যত ঝাঁজ, তত ভেজা ভেজা শোনাচ্ছে। আশা জানে, মা কী চেয়েছিল। আশা জানে, মা তার সঙ্গে আজ আর চোখাচোখিও করবে না। কারণ স্বামী পুত্র কন্যা কারুর সামনেই মা কোনও দিন চোখের জল ফেলতে ভালবাসে না।
আশা সুটকেস গুছিয়ে বেণী খুলতে খুলতে রাংচিতের বেড়ার কাছে গিয়ে দাঁড়াল। আকাশ নীলে সাদায় মাখামাখি। এ সময়টায়, একটিও প্রজাপতি নেই। কিন্তু কৃষ্ণকলি প্রচুর, মেজেন্টা রঙের ফুলগুলি রোদের ঘায়ে মূর্ছা গেছে। ছায়ায় আবার ফুটবে। উঠানে এখনও বর্ষার সবুজ শ্যাওলার দাগ।
আশা তাড়াতাড়ি মাথায় তেল দিয়ে বলল, মা নাইতে যাচ্ছি।
নদীতে গেল আশা, আজ শেষ, আবার কবে আসবে, কে জানে। বড় রাস্তার ওপরে পা দিয়ে আশা হেসে ফেলল। মনে মনে বলল, আজকের দিনটার জন্যই বোধ হয় তখন চমকেছিলাম।
সতীতলার দিকে ফিরবে না মনে করেও এক বার ফিরতে হয়। এ বট যেন অক্ষয়, অমর। শুধু মন্দিরটাই যেন সময়ের পায়ে আর একটু মাথা নুইয়েছে। সতীতলার পাখিগুলিও বংশ পরম্পরায় বাস করে কি না কে জানে। নাকি, ওরা নদীর ঘাটে যাবার সময় সব মানুষের দিকে অমন ঘাড় কাত করে তাকায়।
নদীতে এখন অনেক জল, ওপরের ধান ক্ষেতে সবুজের গায়ে পাঁশুটে ছোপ লেগেছে। চান করে ফেরবার সময় সতীতলার দিকে আজ আর তাকাল না আশা।
বাড়ি এসে কাপড় ছাড়ার পর রাম বলল, দিদি, মা তোকে বেড়ে নিয়ে খেতে বলেছে।
আজ মা আর আশার সামনে আসবে না, সে জানে। কিন্তু আশার বড় ইচ্ছে করল, আজ ও মা’র কাছে বসে খাবে। বাবা আর ভাইদের খাওয়া হয়ে গেছে। আশা আর মা খাবে, তারপর অনেকক্ষণ এঁটো হাতে কথা বলবে, ভেবে আশা চুল আঁচড়াতে যাচ্ছিল।
এমন সময় দরজায় ডাক শোনা গেল, হরেনদা।
আশা থমকে দাঁড়াল ঘরের মধ্যে।
বাবা বারান্দায় ছিল বলল, কে?
আমি।
বাবা বলল, ফটিক নাকি? এসো, কী খবর?
চিরুনির তীক্ষ্ণ দাঁত আশার আঙুলে চেপে বসল। মনে হল, এক অদৃশ্য বাতাস ঝাপটা দিয়ে গেল ওকে। নিজেকে সামলে শক্ত হল সে। দেখল, ফটিকদা বারান্দায় বাবার কাছে এল। এখনও বোধ হয় চান করেনি, তাই রুক্ষু, খাওয়া হয়নি, তাই শুকনো। গলার স্বরটা অনেক দিন বাদে বেশি মোটা লাগছে। বলল, এই অনেকদিন আসব আসব ভাবছি, আসা আর হয় না। খাওয়া হয়ে গেছে নাকি?
বাবা বলল, হ্যাঁ!
আশা পা টিপে টিপে সরে যেতে চাইল, পারল না, একই জায়গায়, প্রাকঝড় স্তব্ধতায় সে। প্রস্তরবৎ। সে দেখল, ফটিকদাকে ঠিক সেই রকম বোকা বোকা দেখাচ্ছে, বলল, বউদি কোথায়?
বাবা বলল, চান করতে গেছে।
ফটিকদা এদিক ওদিক তাকাল, বলল, আশা নাকি চাকরি করতে চলে যাচ্ছে শুনলাম।
বাবা বলল, হ্যাঁ।
এমন সময়ে মা এসে দাঁড়াল। ফটিকদা বলল, এই যে বউদি, আমি একটু এলাম।
মা বলল, বসো।
ফটিকদা বলল, বসব না। আপনারা দুজনেই রয়েছেন, একটা কথা বলব।
বাবা মা দুজনেই চুপচাপ।
ফটিকদা সারা গায়ে একটা দোলানি দিয়ে এক বার হাসল, আবার গম্ভীর হল। বলল, আশাকে আমার সঙ্গে বে দিতে আপনাদের আপত্তি আছে?
আশার মনে হল, থরথরিয়ে কেঁপে বুঝি মেঝেয় লুটিয়ে পড়বে। ওর শ্বাস রুদ্ধ হয়ে যাবে। চোখের দৃষ্টি অন্ধ হয়ে যাবে।
কিন্তু কিছুই হল না। শুধু তার নিশ্বাস সহজ হয়ে পড়ল না। বুকের মধ্যে কে যেন তাকে চাপা দিতে চাইল বারে বারে, দৃষ্টি তার স্বচ্ছ রইল, কিন্তু দিকভ্রান্ত হল।
বাবা যেন হুড়মুড় করে কী বলতে যাচ্ছিল, মা বলে উঠল, দেখো, নিজেরা বে দিতে পারিনি, ভরণপোষণের জন্য তাই মেয়েকে চাকরি খুঁজে নিতে হয়েছে, এখন মেয়ে যা বলে, তাই।
উঃ। মা কী সাংঘাতিক মেয়ে, সত্যের কাছে মা’র কোনও সংস্কার নেই? নইলে এমন করে মেয়েকে কখনও এমন বিষয়ের মুখোমুখি দাঁড়াতে দেয়? বাস্তবের সামনে মেয়ের সব লজ্জাকে এমনি করে ঘুচিয়ে দিল মা। কী করবে সে?
সে শুনতে পেল ফটিকদার গলা, ও কোথায়?
ঘরে।
যাব?
যাও।
কেমন করে আসে ফটিকদা? মা বাবা না বসে বাইরে? এমন দিনও আসে সংসারে, যখন আর কোনও অন্তরাল কোথাও থাকে না।
ফটিকদার ছায়াটা দেখতে পেল আশা। সে চোখ তুলল। আশার কানে কানে যেন কে বলল, এই জন্যে, এই জন্যেই সে দিন বুঝি চমকেছিলাম, ফটিকদার এমনি করে ছুটে আসা, এই চেহারা দেখব বলে?
ফটিকদার দিকে তাকিয়ে ওর চোখ বুজে এল, কাঁদবে না মনে করে, তাকে রোধ করা গেল না। কিন্তু অশান্ত হল না আশা। ব্যাকুল হল না, ফোঁপাল না। ঘরের কোণে সরে গেল ও।
ফটিক কাছে এল, বোঝা গেল, তার গলার স্বর ফুটছে না। থেমে থেমে বলল, চাকরি নিয়ে নাকি চলে যেতে চাস?
আজ ফটিকদা তুমি’ বলে একটু ভনিতাও করল না।
আশা বলল, হ্যাঁ।
কেন?
আশা হাসতে চাইল। বলল, কেন আবার কী? দিন কি এক রকম যায়! খেয়ে পরে বাঁচতে হবে তো আমাকে।
ফটিকদার নিশ্বাস লাগল আশার গায়ে। বলল, তা হলে আমি কী করব?
আশা তাকাল ফটিকদার দিকে, কিন্তু সেই পুরনো দিনের মতো উচ্ছ্বাস ভাসিয়ে নিয়ে গেল না। আশাকে, কোনও অভিমানের বাষ্প তাকে আবেগে কাঁপিয়ে দিল না। দেখল একদিন যে নদীর কূলে বর্ষায় প্লাবিত হয়েছিল, সামান্য বাতাসে ও দোলায় যা চলকে উঠেছে, ছলছলিয়েছে, আজ সেই জল নেমে গেছে। কঠিন ধূলিধূসর পাড় জেগেছে সেখানে, প্লাবন যখন হয়েছিল, তখনও ভবিষ্যৎ সময়ের বুকে ইশারা ছিল, এক দিন এ পাড় জাগবে। সে উত্তরঙ্গ উচ্ছ্বাস থাকবে না। কিন্তু নদীটি থাকবে, স্রোত থাকবে, গহীনও থাকবে। আছেও। তাই নিজের হাতে চোখের জল মুছে আশা স্নিগ্ধ চোখে তাকাল ফটিকদার দিকে, বলল, আমাকে কী করতে বলছ বলো?
ফটিকদার গলায় বুঝি আর স্বর ফুটতে চায় না, বলল, তোর সঙ্গে আমার যে কথা ছিল?
মনে আসে সে কথা, সংসার করার কথা। জবাবে অনেক কথা মনে এল আশার কিন্তু কী লাভ সে কথা বলে। আশা তো জানে, রাগে ফুলেছে ফটিকদা আশার স্বইচ্ছায় কাজ করার জন্যে। তাতে নিজেই অনেক দুঃখে ভুগেছে, অনেক সন্দেহে ও সংশয়ে কষ্ট পেয়েছে। তারপর, শোধ তুলতে গিয়ে, সুখের ভান করে নিজেকেই মেরেছে নিষ্টেপিষ্টে, সে বিদ্রূপ করে লাভ কী? কারণ, আশার ভিতরের জটিল সর্পিল গতি সেই নদী তো কোনও দিন মজেনি। সে চিরপ্রবাহমান।
আশা বলল, কাজে যেতে চাই। ওটুকু নিয়েছি নাকি?
ফটিক আশার হাত ধরে বলল, তবে? চলে যেতে চাস যে?
আশা বলল, কাজে যেতে চাই। ওটুকু আমাকে যেতে দিয়ো ফটিকদা।
বলতে বলতে আশার গলা চেপে এল। একটু পরে পরিষ্কার গলায় বলল, তুমি সব নিয়ো, নিজের জন্য শুধু আমি ওই দায়টুকু নিলাম। নইলে আমাকে কবে এক দিন তোমার খাটো মনে হবে তখন আমার কষ্ট হবে।
ফটিকদা কয়েক মুহূর্ত অবাক হয়ে তাকিয়ে রইল, শান্ত স্থির, কিন্তু এত খর বুঝি কোনও দিন মনে হয়নি আশাকে। চেনা জানাও ছিল না, কেন? তার কারণ কী? আশা এমনিই তো ছিল।
ফটিক আরও শক্ত করে আশার হাত ধরে বলল, কখন আসবি আবার?
আশা বলল, ছুটি পেলেই আসব। আর তুমি যখন ডাকবে, তখনই আসব।
ফটিকদার বিস্ময়ে ও বিচিত্র ব্যথায় সহসা কথা সরতে চায় না যেন। বলল, আজ আমি তা হলে তোকে চাকরির ওখানে রেখে আসব আশা।
আশা ঘাড় কাত করে বলল, আচ্ছা। কিন্তু ফটিকদা
কী?
রাগ করলে না তো?
ফটিক বলল, না। কিন্তু তোকে না দেখে কষ্ট হবে। তবে সে তো দুজনেরই।
বলেই ফটিকদা কয়েক মুহূর্ত অপেক্ষা করল। তারপরই রুদ্ধ গলায় বলল, আমি ঘুরে আসি।
চলে গেল ফটিকদা। সে দিকে তাকিয়ে সহসা আশারও গলার কাছে যেন কিছু ঠেলে এল হু হু করে। ট্রাঙ্কের ওপর মুখ চেপে বসল সে।
একটু পরেই আশা মায়ের ডাক শুনতে পেল, খুকি।
মুখ না ফিরিয়ে আশা বলল, উঁ?
ভাত বেড়েছি, খেতে আয়।
মা চলে গেল।
চোখ মুছল আশা। মানুষ মনে মনে বারে বারে চমকায়। সে চমকটা ওপরের ঝলকানি। আসলে সেটা নিরন্তর জীবনের বাঁকে বাঁকে দূরদুন্দুভির শব্দের দোলা। আশা বাইরে বেরিয়ে এল।

প্রিয়লাল মুস্তফির বাড়িতে যেন আনন্দের ঝড় বইতে লাগল। বস্তুত এ আনন্দের ঝড়ের সূচনা করেছিল মহীতোষের চিঠি, পাবার দিন থেকেই। এক মাস আগে মহীতোষ, তারিখ দিনক্ষণ জানিয়ে, হামবুর্গ থেকে, বাবা প্রিয়লালকে চিঠি লিখেছিল, ও কলকাতায় আসছে। সেই চিঠিতেই মহীতোষ ওর ভীষ্মের প্রতিজ্ঞাভঙ্গের সংবাদটা জানিয়েছিল। লিখেছিল, ভেবে দেখলুম, মানবজন্ম সত্যি দুর্লভ। কথাটা একদিন তোমার মুখ থেকেই শুনেছিলুম। তখন মনে মনে সত্যি হেসেছিলুম। বিশ্বে কয়েকশো কোটি মানুষ যদি সত্যি ভাবতে আরম্ভ করে, মানব জন্ম দুর্লভ, তা হলে তো সেটা একটা সমস্যা। আর মানবজন্ম যদি দুর্লভই জ্ঞান করি, তার জন্যে বিয়ে করাটা কোনও অনিবার্য বিষয় নয়। তোমাদেরঅর্থাৎ তোমার, মায়ের, অন্তু আর নীতুর মনে নানা রকম সন্দেহও ছিল, দীর্ঘকাল বিলেতে বাস করে আমি বোধ হয় কোনও শ্বেতাঙ্গিনীর প্রেমে হাবুডুবু খাচ্ছি। কথাটা লিখলুম, কারণ তোমার আর মায়ের কোনও কোনও চিঠিতে সে আভাস ছিল। সে রকম ঘটলে তোমাদের জানাতুম নিশ্চয়ই। তোমরা আমাকে সে রকম শিক্ষা দাওনি। আসলে এত কাল আমার বোধ হয় সাহসের অভাব ছিল। আর সেটার কারণও বোধ হয় এই প্রবাসী জীবনযাপন। ভুলেই গিয়েছিলুম, আমাদের সমাজ পরিবার বিয়ে ব্যাপারটার সঙ্গে এ দেশের কোনও মিল নেই। জার্মানদের ওপর আমার কোনও বিদ্বেষ নেই। কিন্তু এদের দাম্পত্য জীবনবিশেষ করে এই জেনারেশনের যা চেহারা দেখছি, তাতে বীতশ্রদ্ধ বোধ। করছি। আমার মনের সেই বীতশ্রদ্ধ ভাবটাই আমার সাহসের অভাব কি না জানিনে। অথচ অন্তু আমার ছোট ভাই হয়েও, অনায়াসেই প্রেম করে সুনীতাকে বিয়ে করে নিয়ে এল। যাই হোক, অনেক আজেবাজে কথা লিখে ফেললুম। এ বার আসল কথাটা বলে ফেলি। আমি মন স্থির করে ফেলেছি, বিয়ে করব। যদিও চল্লিশ বছর পার করে দিয়েছি। তোমার মা’র অনেক অনুরোধ উপরোধ সত্ত্বেও, প্রত্যাখ্যান করেছি। তোমাদের মনে কষ্ট দিয়েছি। তোমরা আমার বিয়ের আশা ছেড়েই দিয়েছ। অনেক মেয়ের সঙ্গে সম্বন্ধ করেছ। কলকাতায় গেলে অনেক মেয়ের সঙ্গে পরিচয় করিয়ে দিয়েছ, ফটো দেখিয়েছ। উদ্দেশ্য গোপন করোনি। আমি এত কাল বাধা দিয়ে এসেছি। এ বার স্থির করেছি, বিয়ে করব। আমি দু মাসের ছুটি নিয়ে যাচ্ছি। তোমরা প্রস্তুত হও। শুধু একটা অনুরোধ, যেমেয়ের সঙ্গেই সম্বন্ধ কর, তার সঙ্গে আগে আমাকে আলাপ করিয়ে দিয়ো। বুঝতেই পারছ, বয়স হয়ে গিয়েছে। যে মেয়ের সঙ্গে আমার বিয়ে হবে, সে যেন কোনও ক্রমেই নিজেকে বঞ্চিত না ভাবে, সে যেন আমাকে বুঝতে পারে, আমিও যেন তাকে খানিকটা বুঝতে পারি, যাকে বলে পরস্পরের মধ্যে একটা আন্ডারস্ট্যান্ডিং হয়, সেই জন্যই তার সঙ্গে আমার আলাপ পরিচয় কথাবার্তা হওয়া উচিত। রূপের কথা তুলব না, কিন্তু বয়স যেন তিরিশের কম না হয়।
বাবা তোমার মনে প্রশ্ন জাগতে পারে, হঠাৎ আমি কেন এ সিদ্ধান্ত নিলুম। হ্যাঁ, হঠাৎই এ সিদ্ধান্ত নিয়েছি। এখানে আমার সহকর্মী ছিল একটি বাংলাদেশের ছেলে। নাম জাহাঙ্গীর। আমার থেকে বয়সে অনেক ছোট। ভারী সুন্দর ছেলে, খাঁটি বাঙালি। জাহাঙ্গীর ছিল অত্যন্ত হাসি খুশি, দেখলেই মনে হত একটি তরতাজা ফুলের মতো ছেলে। বিয়ে করেনি। কিন্তু বিয়ের কথাবার্তা সব পাকা হয়ে গিয়েছিল। যার সঙ্গে বিয়ে হবার কথা ছিল, সে মেয়েটি ওর চেনা। মেয়েটি থাকে ঢাকায়। নাম আয়েশা। জাহাঙ্গীর রোজ এক বার করে আমাকে ওর আয়েশার কথা শোনাত। আয়েশাকে বিয়ে করে নিয়ে আসবে, সেই সুখী জীবনের স্বপ্ন দেখত ও। আমাকে বলত। আমাকে মহীদা বলে ডাকত। নেশা ভাং কিছুই করত, ধূমপান ছাড়া। এখানে মেয়েদের সঙ্গে ওকে কখনও তেমন মেলামেশা করতে দেখিনি। ও আয়েশার স্বপ্নেই ভোর হয়েছিল। হঠাৎ সেই জাহাঙ্গীর সেরিব্রাল থ্রম্বোসিস হয়ে মারা গেল। মৃত্যুর আগে জাহাঙ্গীর আমাকে একটা কথাই মাত্র বলেছিল, মহীদা, জীবনটা বড় ছোট।জাহাঙ্গীর আমার চোখের সামনে থেকে, আমার বুকের অন্ধকার থেকে যেন একটা কালো পরদা সরিয়ে দিয়ে গেল। জীবনকে আমি নতুন চোখে দেখলাম। অথচ এ কথাটা আগেও অনেক বার অনেক রকম করে শুনেছি। কিন্তু অনিবার্য মৃত্যুর গ্রাসে যে চলে যাচ্ছে, এমন মানুষের মুখ থেকে কখনও শুনিনি। সেই জন্যেই বোধ হয় কথাটা আমার জীবনে নতুন অর্থ বহন করে নিয়ে এসেছে। জাহাঙ্গীরের শেষ কথার মধ্যেই, তোমার সেই কথাটারই প্রতিধ্বনি যেন শুনতে পেলাম, মানব জন্ম দুর্লভ। তখনই সিদ্ধান্ত নিলাম, আমি বিয়ে করব। মানুষের চিরকালের প্রার্থনা তো পূর্ণতা। বিয়ে সেই পূর্ণতারই একটি অংশ, জাহাঙ্গীর আমাকে সেটাও বুঝিয়ে দিয়ে গিয়েছে…।

 এয়ার ইন্ডিয়ার বোয়িং বিমান উড়ে চলেছে অনেক ওপর দিয়ে। আর ঘণ্টা তিনেক পরেই দমদম এয়ারপোর্টে পৌঁছে যাব। আশা করছি বাড়ির সবাইকেই সেখানে দেখতে পাব। আমাদের সংসার তেমন বড় নয়। বাবা, মা, ছোট ভাই অন্তু, অন্তুর স্ত্রী অনীতা আর একমাত্র বোন নীতু। ওর এখনও বিয়ে হয়নি।
মাসখানেক আগে বাবাকে যে চিঠি লিখেছিলুম, তার জবাবও পেয়ে গিয়েছি। বেশ অনুমান করতে পারছি, আমার বিয়ের সিদ্ধান্তের কথা জানানোর চিঠি পেয়েই বাড়িতে একটা উৎসবের সাড়া পড়ে গিয়েছে। স্বাভাবিক। আমার এখন চুয়াল্লিশ বছর বয়স চলছে। এঞ্জিনিয়ারিং পাশ করেছিলুম ভাল ভাবে। কিছুকাল কলকাতায় একটা চাকরি করেছিলুম বছর দুয়েকের জন্য। মাইনে পেতুম সামান্য। বাবা একজন জাঁদরেল আইনজীবী। এখন আর তার জীবিকা অ্যাডভোকেটের নয়। হাইকোর্টের একজন জজ। এঞ্জিনিয়ারিং পাশ করে প্রথম চাকরি পাবার পরেই মা আমার বিয়ের কথা তুলেছিলেন। আমি তো আপত্তি করেছিলুমই, বাবাও আপত্তি করেছিলেন আমার বয়স আর অর্থোপার্জনের কথা ভেবে। তিনি ভেবেছিলেন, আমি চাকরিতে আরও উন্নতি করলে বিয়ে দেবেন। দু বছর চাকরির পরে, আমি যখন হামবুর্গে চাকরি নিয়ে চলে যাই, বাবা তখনই আমাকে বিয়ে দিতে চেয়েছিলেন। আমি নানান অছিলায় বিয়ে করিনি।
বিয়ে না করার কারণ আমাদের পরিবারে বরাবর অজ্ঞাত থেকে গিয়েছে। আমি একটি মেয়েকে ভালবাসতুম। যাকে বলে প্রেমে পড়া, তাই ঘটেছিল আমার জীবনে। কিন্তু জীবন বড় বিচিত্র। আমি প্রেমে পড়েছিলুম আমার এক বন্ধুপত্নীর সঙ্গে। যদি কোনও অবিবাহিতা মেয়ের সঙ্গে প্রেম হত, তা হলে এত কালে আমার বিয়ে হয়ে যেত। ছেলেমেয়েও নিশ্চয়ই হত। তা হয়নি। আমার বন্ধু হীরক, একসঙ্গেই আমার সঙ্গে এঞ্জিনিয়ারিং পাশ করেছিল। পুরো নাম হীরক কুণ্ডু। ওদের আদি নিবাস ছিল যশোহরে। বৈষ্ণব পরিবার, পেশায় আত্যন্তিক ব্যবসায়ী। পরিবারটিকে ঠিক রক্ষণশীল বলা চলে না। কিন্তু ছেলেমেয়েদের বিয়ে অল্প বয়সেই হত। হীরক এঞ্জিনিয়ারিং পাশ করার তিন মাসের মধ্যে ওর বিয়ে হয়েছিল। অর্থোপার্জনের জন্য ছেলের বিয়ে ওদের পরিবারে আটকায় না। ছেলে এঞ্জিনিয়ারিং পাশ করেছে, সেটাই যথেষ্ট। অর্থের অভাব ছিল না। ছেলে কবে চাকরি কিংবা ব্যবসা করবে, তার জন্যে বিয়ে মুলতুবি রাখার কোনও প্রশ্নই ছিল না। ওর বিয়ে হয়েছিল এক পাঁচ পুরুষের অবাঙালি শেঠ পরিবারে। ওর শ্বশুরবাড়ির লোকেরা পুরোমাত্রায় বাঙালি হয়ে গিয়েছিল। ব্যবসায়ী পরিবার বটে, কিন্তু শেঠ পরিবারটি ছিল শিক্ষিত, উদার। যথার্থ আধুনিকতা বলতে যা বোঝায়, পরিবারে ছিল সেই আবহাওয়া। বাঙালি সংস্কৃতির সঙ্গে গড়ে উঠেছিল অচ্ছেদ্য সম্পর্ক। শিক্ষা সংগীত শিল্পচর্চা সবই ছিল সেই পরিবারে। সেই পরিবারের মেয়ে চন্দ্রা তখন সবে মাত্র ইংরেজিতে অনার্স নিয়ে বিএ পাশ করে কলকাতায় য়ুনিভার্সিটিতে ভরতি হয়েছিল। বিয়ে হয়ে গেল হীরকের সঙ্গে। হীরকদের বাড়ি থেকে বলা হয়েছিল, পুত্রবধূকে তার পড়া চালিয়ে যেতে দেওয়া হবে। চন্দ্রারও বিয়েতে সম্মতি দেবার এই একটাই শর্ত ছিল।
হীরকদের বাড়ির কোনও বউ কখনও কলেজে য়ুনিভার্সিটিতে পড়েনি। হীরকের মা চন্দ্রার য়ুনিভার্সিটিতে পড়তে যাওয়ায় আপত্তি তুলেছিলেন। সে আপত্তি তেঁকেনি। হীরকের বাবার পূর্ণ সম্মতি ছিল। হীরকও মোটে আপত্তি করেনি। আমি হীরকের বিয়েতে বরযাত্রী গিয়েছিলুম। সন্ধ্যালয়ে বিয়ের পরে, আমি হীরকের বাসরঘরে গিয়েছিলুম। একলা না, গিয়েছিলুম কয়েকজন বন্ধু একসঙ্গে মিলেই। ছাদনাতলায় অন্যান্য ক্রিয়াকাণ্ড দেখিনি। চন্দ্রা ঘোমটায় মুখ ঢেকে বসেছিল না। সেই ওকে আমার প্রথম দেখা। ওরও। কনের বেশে ওকে খুবই সুন্দরী দেখাচ্ছিল। এমনিতেও চন্দ্রা সুন্দরীই।
আমি নাস্তিক মানুষ। দেবদ্বিজে ভক্তি ছিল না। অতএব অলৌকিকতায় আমার বিশ্বাস নেই। কিন্তু আমি জীবনরহস্যে বিশ্বাসী। জীবনের কোনও ছক নেই। আমাদের মনগড়া বিশ্বাস, সৌন্দর্যবোধ ইত্যাদি ব্যাপারগুলোতেও আমার কোনও বিশ্বাস নেই। কেন না, সেই সব বিশ্বাসের সঙ্গে আমাদের জীবনযাত্রার কোনও মিল নেই। হীরকের বাসরঘরে, প্রথম যখন চন্দ্রার সঙ্গে আমার দৃষ্টিবিনিময় হয়েছিল, সেই মুহূর্তে কি অলক্ষ্যে থেকে কেউ হেসেছিল?
চন্দ্রার মুখে ছিল সলজ্জ শালীন হাসি। হীরক আমাদের সঙ্গে চন্দ্রার পরিচয় করিয়ে দিয়েছিল। এক বন্ধু বাধা দিয়ে বলেছিল, পরিচয়পর্বটা এখানেই সেরে ফেলছিস কেন হীরক। ওটা তোর বাড়িতে বউভাতের দিনে হবে। নাকি বউভাতে আমাদের ফাঁকি দিবি? হীরক বলেছিল, তা কেন? তোরা সামনে রয়েছিস, তাই পরিচয় করিয়ে দিলাম। চন্দ্রার বোন ও বান্ধবীরাও ছিল। চন্দ্রা তাদের সঙ্গেও আমাদের পরিচয় করিয়ে দিয়েছিল।
সেই বাসরঘরে দেখার পরে, বউভাতের দিন আবার দেখেছিলুম। কিন্তু আমি চন্দ্রার সম্পর্কে কিছুই ভাবিনি। বন্ধুর স্ত্রী, এই পর্যন্ত। আমার তখন অল্প আয়। ভাল কিছু উপহার দেবার মতো সঙ্গতি ছিল না। আমার একটি প্রিয় বই, টমাস মানের হোলি সিনার। বইটি দুজনের নামে লিখে দিয়েছিলুম। হোলি সিনার আমার প্রিয় এই অর্থে নয় যে উপন্যাসটিতে ঐশ্বরিক ভাবনা আছে। জীবন যে আমাদের বাস্তবতা বোধ থেকে কত অপ্রাকৃত হতে পারে, এবং মানুষের পাপ ও আত্মত্যাগের গভীরতা কোন পর্যায়ে যেতে পারে, হোলি সিনার আমাকে সেই বোধ দিয়েছিল।
তারপরে তো সবই ভুলে গিয়েছিলুম। হীরক চন্দ্রাকে নিয়ে কাশ্মীর কোথায় গিয়েছিল, খেয়াল নেই। আমি আমার চাকরি, আড্ডা ইত্যাদি নিয়ে দিন কাটাচ্ছিলুম। বেশির ভাগ দিনই, ছুটির পরে সেন্ট্রাল অ্যাভিন্যুর কফি হাউসে যেতুম। বন্ধুরাও আসত সেখানে। এমন কোনও বিষয় ছিল না, যা আমাদের আলোচনার অন্তর্ভুক্ত ছিল না। কিন্তু আমার মনে থাকত একটা কথা। জীবনে উন্নতি।
কফি হাউসে একদিন হীরক এল। বিয়ের প্রায় দু মাস পরে ওর সঙ্গে দেখা। বন্ধুরা হইচই করল। হীরকের পকেট খসানো হল ভাল ভাবেই। কফি হাউস থেকে বেরিয়ে হীরক আমাকে বলল, চন্দ্রা তোকে যেতে বলেছে। আমি অবাক হয়ে জিজ্ঞাসা করলুম, হঠাৎ? হীরক একটু মুচকি হেসে বলেছিল, কী জানি। এখনই বাড়ি গিয়ে কী করবি? চল, আমাদের বাড়ি ঘুরে যাবি।’
বলতে গেলে দক্ষিণ কলকাতায় আমরা একই পাড়ার অধিবাসী।
এক কিলোমিটার দূরত্ব ওদের বাড়ি, আর আমাদের বাড়িতে। তা ছাড়া হীরকদের ব্যবসায়ের আইন উপদেষ্টা, মামলা মোকদ্দমার দায়িত্ব ছিল আমার বাবার। ওর বাবা প্রায়ই আমাদের বাড়ি আসতেন। আমিও মাঝে মাঝে ওদের বাড়ি যেতুম। আমি হীরকের সঙ্গে ওদের বাড়ি গিয়েছিলুম। বিরাট ওদের বাড়ি, বাগান। হীরকের জন্য দোতলায় নির্দিষ্ট হয়েছিল নতুন ঘর। সামনে দক্ষিণ খোলা বড় ব্যালকনি। ঘরের সঙ্গে সংলগ্ন বাথরুম। ঘরটি সাজানো হয়েছিল সুন্দর। ঘন বুনটের সরু আর মিহি চটের ওপর রং করা পরদা। বড় ঘরের মাঝখানে ওদের ক্যাবিনেট করা খাটের ওপর পরিষ্কার বিছানা। ড্রেসিংটেবল, ওয়ারড্রব, স্টিলের আলমারি আর ওয়ারড্রব, সব সাদা সত্ত্বেও, বড় ঘরটাকে মোটেই জবরজং দেখাচ্ছিল না। এক পাশে দুটি সিঙ্গল সোফা আর সেন্টার টেবল। পাশেই আর একটি ছোট ঘর। চন্দ্রার পড়ার ঘর। একটি টেবিল একটি চেয়ার ছাড়া রয়েছে দুটি আলমারি ঠাসা বই।
চন্দ্রাকে দেখেছিলুম নতুন বেশে। একেবারেই আটপৌরে। প্রস্তুতও ছিল না, বাইরের কেউ আসতে পারে ভেবে। পরে আরও অনেক বার গিয়ে দেখেছি, ওর বেশভূষা খুবই সামান্য। ঠোঁটে রং, চোখে কাজল, সন্না দিয়ে ভুরু সরু করা, কখনও দেখিনি। ভুরু জোড়া ওর সরুই ছিল। এক হাতে সোনা দিয়ে বাঁধানো একটি লোহা, আর এক হাতে একটি সোনার বালা। ঘোমটা ছিল না মাথায়। সিঁথিতে সিঁদুরের রেখা। স্বাস্থ্যের দীপ্তিতে লাবণ্যময়ী। রং ফরসা। টিকোলো নাক। চোখ দুটি ডাগর কালো, দৃষ্টি গভীর এবং ভুল দেখেছিলুম কি না জানিনে। মুখের হাসির কিরণের মধ্যেও, চোখের গভীরে যেন একটা বিষণ্ণতা। হীরক বলেছিল, তুমি বলেছিলে, মহীতোষকে ডেকে আনতে। এনেছি।
চন্দ্রা কেতামাফিক আমাকে নমস্কার করেনি। সোফা দেখিয়ে বলেছিল, বসুন’, হীরককে বলেছিল, ওঁকে ডেকে আনবার দরকার হল কেন? তোমার মুখে তো শুনেছি, উনি তোমাদের বাড়িতে প্রায়ই আসেন। সেটা কি হঠাৎ বন্ধ হয়ে গেছে?
হীরক বলেছিল, সেই রকমই তো দেখছি। ও আজকাল আর আসছে না। তাই কফি হাউসে আমাদের পুরনো আড্ডা থেকে ওকে ধরে নিয়ে এলুম।’ চন্দ্রা আমার দিকে জিজ্ঞাসু চোখে তাকিয়েছিল। আমি হেসে বলেছিলুম, হীরক সবে বিয়ে করেছে। ওর নতুন দাম্পত্য জীবনে কোনও বাধা সৃষ্টি করতে চাইনি।’
চন্দ্রা অবাক হেসে বলেছিল, নতুন দাম্পত্য জীবন থেকে বন্ধুরা বিদায় নেবে, সে আবার কেমন কথা। দাম্পত্য জীবনের সঙ্গে, বন্ধুবান্ধবদের ত্যাগ করার কোনও প্রশ্ন নেই। চন্দ্রা হীরকের দিকে তাকিয়েছিল। হীরক বলেছিল, আমি মোটেই সে রকম ভাবিনে। তবে এটা বলতে পারো, আমি এখন তোমাকে নিয়ে মশগুল হয়ে আছি। আমি হীরক দুজনেই হেসে উঠেছিলুম। চন্দ্রা হেসে ওর পড়ার ঘরে গিয়েছিল। হাতে করে নিয়ে এসেছিল দুখানা বই। একই বই। একটির মলাট কিছু পুরনো বিবর্ণ। আর একটি বেশ ঝকঝকে। চন্দ্রা ঝকঝকে বইটি আগে আমার দিকে বাড়িয়ে দিয়েছিল। দেখেছিলুম বিয়েতে উপহার দেওয়া আমারই বই হোলি সিনার। দ্বিতীয় বইটির পাতা খুলে বাড়িয়ে দিয়েছিল। দেখলাম, সেখানে ইংরেজিতে লেখা আছে, চন্দ্রা শেঠ। তার নীচে লেখা আছে, আমার অত্যন্ত প্রিয় উপন্যাস। তারিখ লেখা রয়েছে, বছর খানেক আগের। আমি অবাক চোখে চার দিকে তাকিয়েছিলুম। চন্দ্রা হেসে বলেছিল, বইটা পেয়ে মনে হয়েছিল, যেন আপনি জেনেশুনেই বইটি আমাদের উপহার দিয়েছেন। আমি উলটো বুঝে আফশোস করে বলেছিলুম, আপনার পড়া বইটাই আমি দিয়েছি? আগে জানতে পারলে, অন্য বই দিতুম। চন্দ্রা মাথা নেড়ে বলেছিল আমি মোটেই সে কথা বলতে চাইনি। তা হলে আর আমার বইটা আপনাকে দেখালুম কেন? আমার বইয়ে কী লেখা আছে, দেখলেন তো। বইটা পেয়ে তাই আমার খুব ভাল লেগেছিল। একই বই নিজের কেনা, আর তারপরে আর একজনের কাছ থেকে পাওয়া, অবাক করেছিল আমাকে। এ বইটা কি আপনার প্রিয়। নাকি?’ বলেছিলুম, খুবই৷’ সেই মুহূর্তে চন্দ্রা আমার চোখের দিকে তাকিয়েছিল। আমিও। কেমন যেন মনে হয়েছিল, একটা উদগত দীর্ঘশ্বাস ও চেপেছিল। বলেছিল, আপনার আফশোসের কিছু নেই। এ বই দু কপি থাকলে ক্ষতি নেই।’
হীরক বই দুটো নেড়েচেড়ে দেখে বলেছিল, আমি তো এ বইয়ের পাতা উলটেই কোনও দিন দেখিনি। মহীতোষের খুব গল্প উপন্যাস পড়ার বাতিক আছে। আমি আবার সাহিত্যের ধারে কাছে নেই। আজ পর্যন্ত রবীন্দ্রনাথ শরৎচন্দ্রই পড়ে উঠতে পারলুম না। যা পড়েছি সেই স্কুলপাঠ্য বই থেকে।’হীরক যখন কথাগুলো বলছিল, চন্দ্রা আমার দিকে তাকিয়েছিল। ওর মুখে ছিল হাসি, চোখে বিষণ্ণতা। হীরকের হাত থেকে বই দুটো নিয়ে বলেছিল, সংসারে সবকিছু সকলের জন্য নয়। তা না হলে আর স্বাতন্ত্র্য বজায় থাকে কী করে। তবে কথা হল ওটা বাতিক নয়, মানসিকতা। বাতিকগ্রস্ত পাঠকদের জন্য অনেক আলাদা বই আছে। তারা সে সব গোগ্রাসে গেলে। রবীন্দ্রনাথের উপন্যাসই বা কজন পড়ে? হালের লেখকদের মধ্যে যারা একটু আলাদা, ভাবনা চিন্তা করার মতো লেখা লেখেন, তাদের বইও খুব বেশি লোকে পড়ে না। যাকগে এ সব কথা। আপনি কী খাবেন বলুন।
আমি ব্যস্ত হয়ে বলেছিলুম, এখন কিছুই খাব না। হীরক আজ আমাদের প্রচুর খাইয়েছে। আর এক দিন এসে খাব। সেই সময়ে হীরকের মা এসেছিলেন। চন্দ্রা ছোট করে একটু ঘোমটা টেনেছিল। হীরকের মা আমাকে বলেছিলেন, মহীতোষের যে আর পাত্তাই নেই। হীরুর বিয়ের পরে এই প্রথম এলে। তিনিও আমাকে কিছু খেতে বলেছিলেন। জবাব সেই একই দিয়েছিলুম। চলে আসবার আগে তিনি বলেছিলেন, আমাদের হীরুর জন্য একটা চাকরিবাকরি দেখো। বন্ধুকে বেকার করে রেখো না।’ চন্দ্রা বলেছিল, আবার আসবেন।কথাটা যে নিতান্ত ভদ্রতা নয়, একটা আন্তরিক আহ্বান ছিল, বুঝতে পেরেছিলুম। চন্দ্রা হীরকের দাম্পত্য জীবনটা কেমন, বুঝতে পারিনি। তবে কেন যেন মনে হয়েছিল, চন্দ্রা বোধ হয় সুখী নয়। নয় যে, সেটা কিছুকালের মধ্যেই বুঝতে পেরেছিলুম। ওর নিজের ভাষায়, আমি কক্ষচ্যুত হয়ে পড়েছি। সেটা ও হীরকের সামনে বলেনি।
ক্রমেই বুঝতে পারছিলুম, আমাদের পরস্পরের মধ্যে একটা নৈকট্য গড়ে উঠছিল। এবং সেটা মনে মনে। কেউ কারোর কাছে তা প্রকাশ করিনি। আমাদের ভাষা ছিল চোখে, বোঝাবুঝিটা ছিল মনে। একটা বিষয় পরিষ্কার বুঝেছিলুম, ও ওর আবাল্যের জগৎ থেকে কেবল বিচ্ছিন্নই হয়ে পড়েনি। যেজগতে এসেছিল, সেখানে ও একেবারে বেমানান। ও ছিল খুবই একা। হীরক ওকে বুঝতে পারেনি, বোঝবার চেষ্টাও করেনি। বিয়ের ছ’ মাসের মধ্যেও ওদের পরস্পরের মধ্যে দৈহিক সম্পর্ক থাকা সত্ত্বেও, মনের দিক থেকে কোনও সম্পর্ক গড়ে ওঠেনি। ইতিমধ্যে হীরকের একটা ভাল চাকরি হয়েছিল। অর্থাভাব কোনও কালেই ওদের ছিল না। শেঠ পরিবারের সঙ্গে বিয়েটা ঘটেছিল নিতান্তই আর্থিক মর্যাদাকে কেন্দ্র করে। শেঠ পরিবারে সাহিত্য শিল্প ইত্যাদির চর্চা থাকলেও, মেয়েরা নিজেদের পছন্দমতো বিয়ে করবে, সে আবহাওয়া ছিল না। বিয়ের পর মেয়ে স্বামীর ঘরে গিয়ে যে ভাবেই জীবন কাটাক, তাতেও আপত্তি ছিল না। যেমন চন্দ্রার দিদি স্বামীর সঙ্গে পার্টিতে যায়, মদ্যপান করে, পুরুষ বন্ধুদের সঙ্গে নাচে, এ সব নিয়ে শ্বশুর বা বাপের বাড়িতে কোনও আপত্তি দেখা যায়নি। চন্দ্রা ওর দিদির বিপরীত চরিত্রের মেয়ে। আর ওর ভগ্নিপতির তুলনায়, হীরক ছিল মধ্যপন্থী। মনে মনে রক্ষণশীল। হলেও, স্ত্রীকে নিয়ে সিনেমা থিয়েটারে যাওয়াটা দোষের ছিল না। কিন্তু সিনেমা থিয়েটারের বিষয়ে ওর ছিল না কোনও রুচির বালাই, ফলে চন্দ্রাকে সঙ্গিনী হিসাবে পেত না। আবার চন্দ্রা যে সব নাটক, সাংস্কৃতিক অনুষ্ঠান বা চিত্রকলা প্রদর্শনীতে যেত, সে সবে হীরকের ছিল অতীব অনীহা। স্পষ্টই বলত, ও সবে ও কোনও আকর্ষণ বোধ করে না। চন্দ্রা এমন কোনও বিষয় খুঁজে পেত না, যা নিয়ে হীরকের সঙ্গে আলোচনা করতে পারে।
হীরক চাকরি পাওয়ায়, ওদের বাড়িতে আমার যাতায়াত কমেছিল। হীরক কিছু অনুমান করতে পেরেছিল কি না, জানিনে। আমার সঙ্গে ওর মেলামেশা কমে এসেছিল। ও আমাকে আর আগের মতো বাড়িতে ডাকত না। অথচ আমি আর চন্দ্রা, এমন একটা জায়গায় এসে পৌঁছেছিলাম, মনে হয়েছিল, আমরা পরস্পরকে দূরে সরিয়ে রাখতে পারছি না। অথচ দুজনের কেউই এমন একটা পন্থা নিতে পারছিলাম না, সমাজের চোখে যেটা কলঙ্কজনক। কিন্তু শেষপর্যন্ত আবেগেরই জয় হয়েছিল। আর সেটা প্রতি দিনের বাঁচার প্রয়োজনেই। চন্দ্রাই প্রথম চিঠি লিখে জানিয়েছিল, অবশেষে মুখ খুলতেই হল। এটা পরাজয় বা বিকার, বুঝতে পারছি না। মনে একটা পাপ বোধও কাজ করছে। কিন্তু ভিতরের রুদ্ধ দুয়ারটা এমন সপাটে খুলে গিয়েছে, পাপ বোধটাকে ঝড়ের বেগে উড়িয়ে দিয়েছে। হীরকের প্রতি আমার কোনও অভিযোগ নেই। হীরক যে পরিবারে যে ভাবে মানুষ হয়েছে, ও আমার সঙ্গে সেইভাবেই আচরণ করছে। আমাকে বঞ্চিত করার বা দুঃখ দেবার কোনও ইচ্ছাকৃত ব্যাপার ওর মধ্যে নেই। আমারও একটা জীবন ছিল, আছে। হীরকের সংসারে এসে, আমি জীবনসঙ্গীর পরিবর্তে পেয়েছি এক কষ্টদায়ক একাকিত্ব। এর জন্য আমাকে কি দোষ দেওয়া যাবে? কিন্তু এ সব যুক্তি তর্কের অবকাশ আর নেই। আমি জানি, আপনার পক্ষে এ বাড়িতে আসা ক্রমেই অসম্ভব হয়ে পড়ছে। হীরক পুরুষ মানুষ। ওর চরিত্রে যত লঘু স্থূলতাই থাকুক, ওর পুরুষপ্রবৃত্তিই ওকে বুঝিয়ে দিয়েছে, আপনার আমার মধ্যে, একটা সম্পর্ক গড়ে উঠেছে। খুব সঙ্গত কারণেই ও ঈর্ষা বোধ করছে। ওকে দোষ দেব না। কিন্তু নিজে যে তিলে তিলে মরে যাচ্ছি। এভাবে মরতে পারছি না। জানিনে, হোলি সিনারএর তাৎপর্য এতে কিছু আছে কি না। আমি আপনার সাহচর্য সঙ্গ চাই। এখনও আমার স্বাধীনতা আছে, বাইরে যাবার। য়ুনিভার্সিটিতে যাই। বাইরে ছাড়া আপনার সঙ্গে আর কোথায় দেখা করতে পারব? কোথাও নয়। আমার পিত্রালয়ে অথবা আপনাদের বাড়িতেও সম্ভব নয়। ন্যাশনাল লাইব্রেরিতে আমার যাতায়াত আছে। কিন্তু সেখানেও বিস্তর পরিচিত মুখ। পরিচিত পরিবেশে দেখা সাক্ষাৎ সম্ভব নয়। তা ছাড়া আছে সময়ের বিষয়। আপনার চাকরি, আমার ক্লাস। এ সবের সমন্বয় রক্ষা করে, কোথায় কীভাবে আপনার দেখা পাব, আপনিই স্থির করবেন। চিঠিটা খুব সহজে লিখতে পারছি না। হাত কাঁপছে, ঘামছি, নিশ্বাস দ্রুত। জীবনে এমন চিঠি লেখা এই প্রথম।’…
তারপর থেকেই শুরু হয়েছিল আমাদের দেখা সাক্ষাৎ। প্রায় একটা বছর কলকাতার নানা অজানা জায়গায় যে কীভাবে চন্দ্রার সঙ্গে ঘুরে বেড়িয়েছি, এখন ভাবলে অবাক হয়ে যাই। আমার কাজ, ওর য়ুনিভার্সিটি ক্লাস, স্বভাবতই সেসমন্বয় রক্ষা করা যায়নি। কলকাতাকে মাঝখানে রেখে, আমাদের গতিবিধি দক্ষিণে ডায়মন্ডহারবার থেকে উত্তরে কল্যাণী পর্যন্ত প্রসারিত হয়ে গিয়েছিল। এমন মনে করার কোনও কারণ নেই, আমাদের সময় কাটত কেবল সাহিত্য কবিতা আলোচনা করে। চন্দ্রার একটা কথাই সব বিষয়টিকে বুঝিয়ে দেবার মতো যথেষ্ট। তা হল, শেষপর্যন্ত সমাজ সামাজিক ন্যায় অন্যায় বোধকে পায়ে দলেই, আমি আমার নারী জীবনের সার্থকতাকে খুঁজে পেলাম। কিন্তু মহী, পরিণতিহীন এ কোন পথে আমাদের যাত্রা? এ বার যে সেসংকট ক্রমে আমার বুকের রক্ত শুষতে আরম্ভ করেছে। বিবাহ বিচ্ছেদ আমার দ্বারা সম্ভব নয়, সেই পরিণতি আমি মেনে নিতে পারব না। তাতে যে গোলমাল আর উৎপাতের সৃষ্টি হবে, তুমি সইতে পারলেও, আমি পারব না। অথচ তোমার স্পর্শ নিয়ে হীরকের সান্নিধ্য কিছুতেই সহ্য করতে পারছি না। তুমি আমাকে শক্তি দাও।’…
আমি কী শক্তি দেব চন্দ্রাকে? সেই তো আমার শক্তি। আমার পক্ষে যেটা সবথেকে সহজ ছিল, সেই বিবাহ বিচ্ছেদের প্রস্তাব ও নিজেই নাকচ করে দিয়েছিল? যাত্রার ইতি তো একমাত্র সেটাই ছিল। সে ইতি দিয়েই, নতুন জীবন শুরু করা। কী শক্তি ও আমার কাছে চেয়েছিল? ও চেয়েছিল, সেই শক্তি, ও যেন আমাকে ত্যাগ করতে পারে। আমার কাছ থেকে ফিরে যেতে পারে। কী মর্মান্তিক! সে তো বুকের পাঁজর নিজের হাতে খুলে দেবার মতো। ওকে ছেড়ে দেবার শক্তি আমার ছিল না।
সে শক্তি চন্দ্রারই ছিল। ওর শেষ চিঠিতে লিখেছিল, তোমার কাছ থেকে ফিরে, আবার হীরকের সঙ্গে জীবনযাপন, কোনওটাই আমার পক্ষে সম্ভব নয়। বুঝেছি, যা আমার নয়, তা আমি চিরকাল ভোগ করতে পারিনে। সংকট মোচনের উপায় স্থির করেছি। নিজের কাছ থেকেই আমাকে বিদায় নিতে হবে। তোমার কাছে একটাই প্রার্থনা। আমাকে দিয়েই বুঝতে পেরেছ, জীবনের পূর্ণতার প্রয়োজনে বিয়ে একটা আবশ্যিক ব্যাপার। আমি যেন তোমার পথের বাধা না হই। ঠিক মেয়েটিকে খুঁজে নিয়ো?’চন্দ্রা আত্মহত্যা করে সংকট মোচন করেছিল।
জানি না হীরক কিছু অনুমান করতে পেরেছিল কি না। বিষ খেয়ে আত্মহত্যার আগে, চন্দ্রা একটি চিরকুট লিখে রেখে গিয়েছিল, এ আত্মনাশ আমার পরাজয়। দায়ী কেউ নয়। আমিই আমার মৃত্যুর জন্য দায়ী।
তারপরেই আমি হামবুর্গে চাকরি নিয়ে চলে গিয়েছিলুম। তাও আজ ষোলো বছর আগের কথা। হীরক আবার বিয়ে করেছে। চন্দ্রা আমার সে পথ বন্ধ করে দিয়ে গিয়েছিল। বিয়ের কথা উঠলেই, চন্দ্রা আমার সামনে এসে দাঁড়াত। অথচ আমি নিতান্ত বেলকাঠ ব্রহ্মচারী মানুষ নই। পরস্ত্রীর সঙ্গে প্রেম করেছি। কিন্তু ওকে পরস্ত্রী বলে ভাবতে পারিনি। একান্ত আমার বলেই ভেবেছি। হীরকের কিছু এল গেল না। আর আমি চিরকাল ধরেই ভেবে আসছি, অসাধারণ তো নই। বিয়ের ইচ্ছা আমার আছে। কিন্তু চন্দ্রার পরিপূরক কোনও মেয়েকে তো আজ অবধি খুঁজে পেলাম না।
তবে এখন কেন বিয়ে করার সম্মতি দিয়েছি? বাবাকে আমি মিথ্যে কথা লিখিনি, মানব জন্মকে আমি সত্যি দুর্লভ জ্ঞান করতে শিখেছি। আর একান্তভাবে অনুভব করছি, শেষ বারের জন্য চন্দ্রার পরিপূরক একটি মেয়েকে খুঁজে দেখব। পূর্ণতার স্বাদ গ্রহণ করব। দু মাস সময় হয়তো খুবই কম। কিন্তু ডাক্তার যে আমাকে নিদান দিয়েছেন মাত্র ছ’ মাসের জন্য। ছ’মাসের মধ্যে মৃত্যু আমাকে অনিবার্যভাবে গ্রাস করবে। বেদনাহীন দুরারোগ্য কর্কট রোগে আমি আক্রান্ত।…এয়ার হোস্টেসের ঘোষণা শুনতে পাচ্ছি, আর কয়েক মিনিটের মধ্যে আমরা কলকাতা আন্তর্জাতিক বিমানবন্দরের মাটি স্পর্শ করছি।…
যা আশা করেছিলুম, তাই ঘটেছিল। দমদমে বাড়ির সকলের দেখা পেয়েছিলুম। প্রায় প্রতি বছরেই শীতকালে আমি কলকাতায় এসে থাকি। গতবছর আসিনি। গতবছরেই আমার কর্কট। রোগটি ধরা পড়ে। চিকিৎসা চলতে থাকে। ডাক্তারের বক্তব্য ছিল, বুকের বাঁ দিকে, বগল ঘেঁষে যে একটি টোপা কুলের মতো আব দেখা দিয়েছিল, সেটি জন্ম মাত্রই দেখানো উচিত ছিল। বেদনাহীন। বলেই আমি ব্যাপারটাকে আমল দিইনি। ডাক্তার দেখেই সন্দেহ করেছিলেন। বায়োপসি করেছিলেন, এবং সন্দেহ সত্যে পরিণত হয়েছিল। অপারেশনও করা হয়েছিল। ওষুধবিষুধ যা খাবার, সবই নিয়মিত চালিয়েও, আবার সেটি বগলের কাছ থেকে বুকের দিকে এগিয়ে দেখা দিয়েছিল। ডাক্তারের আশঙ্কা, ওই বেদনাহীন গ্রোথটি আবার অপারেশন করলেও, আবার হবে, এবং আমার হৃদযন্ত্রের গভীরে তা সে সময়ে অনুপ্রবেশ করেছিল। অপারেশন করলে, আমার হৃদযন্ত্র বাদ দিতে হবে। তাতেও নিশ্চয়তা ছিল না, গ্রোথটি আবার হবে না। বরং হবে, এটাই নিশ্চিত ছিল। অতএব মৃত্যু অনিবার্য। ডাক্তার বলেছিলেন, দুঃখিত মিঃ মুস্তফি, আমি বলতে বাধ্য হচ্ছি, তোমার আয়ু শেষ হয়ে এসেছে। তোমরা ভারতীয়রা পূর্বজন্ম পরজন্ম বিশ্বাস কর। পরজন্মের কথা চিন্তা করে, তুমি এ জীবনের বাকি দিনগুলোতে যা করবার করে নাও।
এ জীবনে আমার আর কিছুই করার ছিল না, চন্দ্রার শেষ অনুরোধ রক্ষা করা ছাড়া। আর মানবজন্ম। যে দুর্লভ, এমন করে কখনও অনুভব করিনি। আমি পূর্ব বা পরজন্মে বিশ্বাসী নই। জীবন একটাই। বাবা আমার চিঠি পাবার পরেই, বাড়ির সবাই আমার বিয়ের জন্য মেয়ে দেখতে শুরু করেছিল। বাবা মা তো বটেই। অন্তু অনীতা নীতুও, তবে খবরের কাগজে বিজ্ঞাপন দেওয়া হয়নি।
মা বাবাকে দমদম বিমান বন্দরেই প্রণাম করেছিলুম। বাবার হাসিমুখে চোখ ছলছলিয়ে উঠেছিল। বুকে জড়িয়ে ধরে বলেছিলেন, দেরিতে হলেও তুই যে বিয়ে করতে রাজি হয়েছিস, এ বয়সে এর থেকে বেশি সুখ আর আমি কিছুতে পাব না। মা বুকে চেপে ধরে, আমার চোখ মুখের দিকে তাকিয়ে, একটু উদ্বেগের সঙ্গে বলেছিলেন, তোর চেহারাটা এ বার একটু রোগা দেখছি। একটু যেন ফ্যাকাশেও। কেন রে? শরীরটা কি ভাল নেই? আমি হেসে বলেছিলুম, ভালই আছি। আসবার আগে কয়েকদিন ব্যস্ত ছিলুম, পথেরও ক্লান্তি আছে। সেইজন্যই বোধ হয় এ রকম দেখাচ্ছে। অন্তু অনীতা নীতুর চোখেমুখে। আনন্দ ধরছিল না। অনীতা আমাকে প্রণাম করতে এসে, নিচু স্বরে হেসে বলেছিল, যা সব মেয়ে দেখে রেখেছি, চোখ ঝলসে যাবে। হেসে বলেছিলুম, সে কী অনীতা। চোখ ঝলসে গেলে দেখব কেমন করে? আমি তো বাবাকে লিখেইছি, রূপের কথা তুলব না। কেবল মেয়েটির বয়স যেন তিরিশের কম না হয়। অনীতা বলেছিল, দাদা, গোলমালটা ওখানেই৷ তিরিশ বছরের মেয়ে পাইনি একটিও। তবে আটাশ বছরের একটি মেয়ে পেয়েছি। নামটা একটু সেকেলে, জ্যোৎস্না। তবে সে জ্যোৎস্নার মতোই দেখতে, পূর্ণিমার চাঁদের মতোই রং। ইংরেজি সাহিত্যে এম এ পাশ করেছে। প্রথম শ্রেণীতে শুধু নয়, কলকাতা য়ুনিভারসিটিতে ও সেকেন্ড হয়েছিল। এখন বেথুন কলেজে ইংরেজির লেকচারার।
বিমান বন্দরে আর কথা বাড়াইনি। কিন্তু অনীতা আমার মনে একটা দাগ এঁকে দিয়েছিল। চন্দ্রার পরিবর্তে, জ্যোৎস্না। যেন একই অর্থ প্রায় বহন করছে। ইংরেজি সাহিত্যে এম এ পাশ। চন্দ্রা পাশ করার আগেই, নিজেকে শেষ করেছিল। কেবল বয়সটাই খটোমটো লেগেছিল। তা ছাড়া, আর একটা চিন্তা আমার মাথায় ঢুকেছিল। আটাশত্রিশ বছরের মেয়েরা কি প্রেমে পড়ে না? আর যাই হোক, এমন কোনও মেয়েকে যেন বিয়ে করতে না হয়, যে তার বাবা মার অনুরোধ রাখতে গিয়ে, প্রেমিককে বঞ্চিত করবে। প্রেম করেছে, অথচ পরে সেই প্রেম ভেঙে গিয়েছে, এমন মেয়েতে আমার আপত্তি ছিল না। এমনকী, কোনও মেয়ে যদি তার পুরুষ বন্ধুর সঙ্গে সহবাসও করে থাকে, তাতেও আমার আপত্তি নেই। বিধবা হলেও আপত্তি নেই। বাড়িতে সে কথা বলেছিলুম। সকলেরই আপত্তি।
গত চার দিন ধরে তিনটি পরিবার আমাদের বাড়িতে এসেছে, মেয়েকে সঙ্গে নিয়ে। আমরাও গিয়েছি একটি পরিবারে। বাবা মা সকলেই গোড়ায় একটা গলদ করে রেখেছেন। সেরা সব সুন্দরীদের দেখে রেখেছেন। অনীতা মিথ্যে কিছু বলেনি, সকলেরই রূপের ঝলক বড় বেশি। আমি আপত্তি করেছি। তা ছাড়া চারটি মেয়েরই বয়স চব্বিশপঁচিশের বেশি নয়। আর যাই হোক, আমার থেকে কুড়ি বছরের ছোট একটি রূপসী ফুলটুসি মেয়েকে আমি বিয়ে করতে পারব না।
গতকাল রাত্রে জ্যোৎস্নার সঙ্গে আমার দেখা হয়েছে। জ্যোৎস্নারই শর্ত ছিল, আমরা কেউ কারোর পরিবারে যাব না। ও পার্ক স্ট্রিটের একটি রেস্তোরাঁর নাম করেছিল, এবং সময় জানিয়ে টেলিফোন করেছিল, সেই সময়ে ও একলা সেখানে থাকবে। মহীতোষও একলা যাবে। চেনাচিনি? মহীতোষ যে পোশাক পরেই আসুন, তার হাতে যেন একটি লাল গোলাপ থাকে। ব্যাপারটি বেশ অভিনব আর রোমান্টিক। বাড়ির সকলের সঙ্গেই জ্যোৎস্নার পরিচয় ছিল। বাবা মা আপত্তি করেননি! অনীতা ঠাট্টা করে বলেছিল, ঠিক আছে, আমরাও আজ রাত্রে রেস্তোরাঁয় খেতে যাব।
আমি পাজামা পাঞ্জাবির ওপরে একটা কাশ্মীরি শাল চাপিয়ে গিয়েছিলুম। হাতে একটি লাল গোলাপ। রেস্তোরাঁয় ঢুকে দেখেছিলুম, এক কোণে একটি টেবিলে একটি মেয়ে একলা বসে আছে। টেবিলের ওপরে রাখা একটি লাল গোলাপে সে হাত বোলাচ্ছিল। রেস্তোরাঁকামবার নয়, তা হলে একলা একটি মেয়ের প্রবেশাধিকার থাকত না। আমাদের দেশে এখনও এই নিয়ম চালু আছে, পানশালায় একলা মহিলাদের প্রবেশ নিষেধ।
রেস্তোরাঁটিতে ভিড় সে রকম ছিল না। খুব বড়ও না। একটু যেন নিরিবিলিই। পার্ক স্ট্রিটের মতো জায়গায় এ রকম রেস্তোরাঁ ফাঁকা থাকারই কথা। পরিচ্ছন্ন স্বল্পালোক, পরিবেশটা ভাল লেগেছিল। আমি দরজার কাছে দাঁড়িয়ে সেই কোণের টেবিলের দিকে তাকিয়েছিলুম। জ্যোৎস্নাও তাকিয়েছিল। হাতে ফুল তুলে নিয়েছিল। আমি ওর দিকে নিশ্চিত হয়েই পা বাড়িয়েছিলুম। কাছে গিয়ে দাঁড়াতেই হেসেছিল, আমার নাম জ্যোৎস্নাময়ী ভট্টাচার্য। আমিও হেসে বলেছিলুম, আমার নাম মহীতোষ মুস্তফি। জ্যোৎস্না আর আমি পরস্পরকে নমস্কার বিনিময় করেছিলুম। বসেছিলুম মুখোমুখি। ওর সামনে ছিল কমলা লেবুর রসের গেলাস। ও উঠে দাঁড়াতেই বুঝে নিয়েছিলুম, অন্তত সাড়ে পাঁচ ফুট লম্বা। অনীতা মিথ্যা বলেনি, চাঁদের মতোই ওর রং কোমল, অনুগ্র ফরসা। বুদ্ধিদীপ্ত উজ্জ্বল কালো চোখ টানা। ভুরু জোড়া কি প্লাক করা ছিল? বোধ হয় না। এমনিতেই সরু। টিকোলো নাক, ঠোঁট দুটি ঈষৎ পুষ্ট। কোনও প্রসাধনের প্রলেপ ছিল না। হাসিটি আড়ষ্ট, মিষ্টি। মাথার চুল বয়েজ কাট। মনে হয়েছিল পাড়হীন শাড়ি আর জামার রং যেন ওর গায়ের মতোই। বাঁ হাতের কবজিতে ঘড়ি ছাড়া আর কিছুই ছিল না। ওকে দেখাচ্ছিল তাজা, স্বাস্থ্যবতী একহারা।
আমিও খানিকটা আড়ষ্ট বোধ করেছিলুম। কী দিয়ে কথা শুরু করব, ভেবে পাচ্ছিলুম না। জ্যোৎস্নার অবস্থাও অনেকটা আমার মতোই। ওর মুখে লজ্জার ছটা লেগে ছিল, এবং শেষপর্যন্ত ওই প্রথম বলেছিল, এভাবে দেখা করার আইডিয়াটা আপনার অপছন্দ হয়নি তো?’ বলেছিলুম, না। বরং বেশ ভালই লেগেছে। তারপরেই আবার চুপচাপ। এবং আবার জ্যোৎস্নাই জিজ্ঞেস করেছিল, আপনাকে। কী দিতে বলব? আমি একটু অরেঞ্জ স্কোয়াশ নিয়ে বসেছি। এখানে কোনও রকম অ্যালকোহল পাওয়া যায় না। আপনার কি তাতে অসুবিধে হবে?
বলেছিলুম, না, অ্যালকোহলে আমার কোনও আসক্তি নেই। নিইনে, সেটাও ঠিক নয়, নিই, মাঝে মধ্যে, কম। আজ এখন তার কোনও দরকার নেই। আমিও বরং একটু ঠাণ্ডা কমলালেবুর রসই নেব।’ জ্যোৎস্না হাত তুলে, বেয়ারাকে ডেকে, কমলালেবুর রস দিতে বলেছিল, এবং সেই সঙ্গে আমাকে জানিয়ে দেওয়া হয়েছিল, আপনি কিন্তু আজ এখানে খেয়ে যাবেন। অবিশ্যি যদি সে রকম কোনও আপত্তি না থাকে। আমি বলেছিলুম, কোনও আপত্তি নেই। তবে আপনি আমার অতিথি হলে আমি খুশি হব।’
জ্যোৎস্না হেসে মাথা নেড়েছিল, তা কী করে হবে? আমিই তো আপনাকে ডেকেছি। আপনি আজ আমার অতিথি। আজকের পরেও যদি আমাদের দেখা হওয়ার সম্ভাবনা থাকে, তখন আমি আপনার অতিথি হব।
কথাটা কিছু ভুল বলেনি। আপত্তি করতে পারিনি। কমলালেবুর রস এসেছিল। আমি জ্যোৎস্নার অনুমতি নিয়ে সিগারেট ধরিয়েছিলুম। ওকেও অফার করেছিলুম। ও দুঃখ ও ধন্যবাদ জানিয়েছিল। আমি আমার প্রথম প্রশ্ন তৈরি করে ফেলেছিলুম এবং দ্বিধা ত্যাগ করে জিজ্ঞেস করেছিলুম, আপনি কিছু মনে না করলে একটা কথা প্রথমেই জেনে নিতে চাই। ও বলেছিল, উচিত প্রশ্ন হলে নিশ্চয়ই জবাব দেব।’ বোঝা গিয়েছিল, জ্যোৎস্নাও দ্বিধা কাটিয়ে উঠেছিল। আমি জিজ্ঞেস করেছিলুম, আমার প্রথমেই জানতে ইচ্ছে করছে, আপনার সঙ্গে যদি আমার সম্পর্ক ঘটে ওঠে, তার জন্য কেউ বঞ্চিত হবেন না তো?
জ্যোৎস্নার চোখে ঠোঁটে উজ্জ্বল হাসি ফুটেছিল, তা হলে তো আমি আসতুমই না। আমার জীবনে এখনও সে রকম ঘটনা কিছু ঘটেনি। আর পালটা জিজ্ঞাসাটা আমারও। ও আমার চোখের দিকে তাকিয়ে ছিল। আমি এক মুহূর্ত চুপ করে ছিলুম। তারপরে চন্দ্রার সংক্ষেপে কিন্তু বুঝিয়ে দেবার মতো সব কথা বলেছিলুম। এ কথাও বলেছিলুম, এ ঘটনার কথা আজ অবধি আমি কারোকে বলিনি। ওকেই প্রথম বললাম। জ্যোৎস্নার মুখে বেদনার ছায়া পড়েছিল। বলেছিল, শুনে কষ্ট পাচ্ছি, আর একটু ভয়ও। আমি কি আপনার সেই শূন্যতা পূর্ণ করতে পারব?’ বলেছিলুম, সে রকম প্রত্যাশা না করলে, ঘটনাটা আপনাকে বলতুম না। জীবনে আমার এই একটি ঘটনাই ছিল। আজ পর্যন্ত কারোকে বলতে পারিনি। জ্যোৎস্না বলেছিল, বলে ভালই করেছেন। আপনাকে বুঝতে আমার সুবিধে হবে। তবু একটা কথা জিজ্ঞেস না করে পারছিনে, ষোলো বছর পরে, মত বদলালেন কেন?’ বলেছিলুম, সে জবাব তো আপনাকে আগেই দিয়েছি। এত বছর পরে আমার মনে হয়েছে, আমি অপূর্ণ থেকে যাচ্ছি। আমি পূর্ণতা চাই।’
এ কথাটা বলার সময়ে, আমার হাত আপনিই চলে গিয়েছিল বুকের বাঁ দিকে। তিলে তিলে মৃত্যুর গ্রাসে এগিয়ে চলেছি। আর মুখে বলেছি, পূর্ণতা চাই। জ্যোৎস্নাময়ী আমার চোখের দিকে তাকিয়েছিল। এবং চোখ নামিয়ে কয়েক মুহূর্ত কিছু ভেবেছিল। আমি আবার বলেছিলাম, অবিশ্যি আমার বিষয়ে আপনি ভাবুন। আমাদের পরিবার, আমার শিক্ষাদীক্ষা চাকরি, এ সবই আপনি আগে দেখেছেন শুনেছেন। আমাকে এই প্রথম দেখছেন। আপনার বয়স মাত্র আটাশ। আমার চুয়াল্লিশ। ষোলো বছরের তফাত। এ সবই আপনি ভেবে দেখবেন।
জ্যোৎস্না বলেছিল, সেটা তো আমারও কথা। আপনিও নিশ্চয় আমার কথা ভাববেন। আমরা কেউ কোনও দাবি নিয়ে এখানে দেখা করতে আসিনি। দুজনে একটু কথাবার্তা আলাপ আলোচনা করতে এসেছি। আমাকে অনীতা বলেছে, আপনি নিজে আপনার ভাবী স্ত্রীর সঙ্গে কথা বলতে চান। সেটা আমিও চেয়েছি। আপনিও আমার কথা ভাবুন। আমি আত্মনির্ভরশীলতা পছন্দ করি। কোনও বিষয়েই আমার গোঁড়ামি নেই। কিন্তু রুচি আছে। আমি আবেগশূন্য নই। কিন্তু স্পষ্টবাদিতা ভালবাসি। গোঁড়ামি না থাকার অর্থ এই নয়, আমি সমস্ত বিষয়ে উদার। আমার উদারতারও একটা সীমা আছে। বড়লোক বলতে যা বোঝায়, আমরা তা নই, কিন্তু ও থেমে গিয়েছিল। আমি ওর চোখের দিকে তাকিয়েছিলাম। ও একটু হেসে বলেছিল, আমাদের পরিবারেও শিক্ষাদীক্ষা সংগীত শিল্প চর্চার আবহাওয়া আছে। কিন্তু ছেলে বা মেয়ের নিজের পছন্দমতো বিয়ে করার অধিকার সেখানে স্বীকৃত।
জ্যোৎস্না কথাটা বলেছিল, চন্দ্রার কথা ভেবে। চাঁদের পরিবারে, জ্যোৎস্নাদের পরিবারের মতোই শিক্ষা সংস্কৃতির আবহাওয়া, কিন্তু চন্দ্রাদের বাড়ির ছেলেমেয়েদের নিজেদের ইচ্ছা মতো বিয়ের অনুমতি ছিল না। স্বাভাবিক, অন্যথায় জ্যোৎস্না আমার সঙ্গে দেখা করতে আসত না; বা আসার অনুমতিও মিলত না। অবিশ্যি জ্যোৎস্না নিজে চাকরি করে, আত্মনির্ভরশীল মেয়ে, ও ওর পছন্দ মতো বিয়ে করতেই পারে। আমি হেসে জিজ্ঞেস করেছিলুম, একটু আশ্চর্য লাগছে, আপনার যা চেহারা আর গুণ, তাতে এ পর্যন্ত এখনও আপনাকে কেউ শরবিদ্ধ করতে পারেনি। জ্যোৎস্না শব্দ করে হেসে উঠেছিল, পারেনি, কিন্তু চেষ্টা তো অনেক হয়েছে। তবে শরগুলো ছিল বোধ হয় খুবই ভোতা, আমাকে বিধতে পারেনি। আর ও আবার থেমেছিল। আমি তাকিয়ে ছিলাম ওর চোখের দিকে। ও বলেছিল, ভাববেন না যে, আমিও কারোকে বিদ্ধ করতে চাইনি। সেক্ষেত্রে বোধ হয় আমারটাও ছিল। সেই রকম ভোঁতা। কিংবা বিদ্ধ করেই ফিরতে হয়েছে, কারণ লক্ষ্যবস্তুটি বিদ্ধ করার মতো ছিল না।’
আমরা দুজনেই হেসে উঠেছিলাম। জ্যোৎস্না মেনু কার্ড আমার দিকে এগিয়ে দিয়েছিল, কী খাবেন বলুন।
বলেছিলুম, আপনি যা খাওয়াবেন, তাই খাব। খাবার ব্যাপারে আমার তেমন কোনও বাছাবাছি নেই। জ্যোৎস্না চায়নিজ স্যুপ আর খাবার অর্ডার দিয়েছিল। আহারপর্ব শেষ হয়েছিল, আইসক্রিম দিয়ে। রাত্রি তখন সাড়ে ন’টা। দুজনের কারোরই গাড়ি ছিল না। ট্যাক্সিতে উঠে, আমি ওকে পৌঁছে। দিতে চেয়েছিলাম। ও রাজি হয়নি। বলেছিল, পরে যদি আপনি আমাকে ডাকেন, তখন পৌঁছে দেবেন। সেটা তো একটা বড় কথা। এর পরে কে কাকে আগে ডাকবে? নিশ্চয়ই যে বেশি প্রয়োজন মনে করবে, বা সিদ্ধান্ত নিতে পারবে। জ্যোৎস্না আমাকে বাড়ির সামনে পৌঁছে দিয়ে বলেছিল, আপনার আমার বাড়ির টেলিফোন নাম্বার জানাজানি আছে। আমি সাধারণত এগারোটা থেকে চারটে অবধি কলেজে থাকি। বিকেলে কোনও কোনওদিন হঠাৎ কোনও বন্ধুর বাড়ি চলে যাই, সিনেমা থিয়েটারে যাই। টেলিফোন বেলা এগারোটার মধ্যে হলেই সুবিধে হয়।

আমি সিদ্ধান্ত নিয়েছি।
২৫ ডিসেম্বর, বড়দিন, রাত্রি দুটো: দুটো দিন ভাবলুম। তারপরে বাবা মাকে জানালুম। অনীতা হাততালি দিয়ে উঠল। সবাইকেই খুশি দেখলাম। জ্যোৎস্নাকে সকলেরই ভাল লেগেছে। বাবা তো বলেই ফেললেন, মহী, তোর পছন্দের সঙ্গে আমার একশো ভাগ মিলে গেছে। তা হলে আজই। আমি বাধা দিয়ে বললাম, না, তোমরা এখন কিছু বোলো না। আমি আগে জ্যোৎস্নার সঙ্গে কথা বলি। আমাকেও তো ওর মনের কথা জানতে হবে। সকলেই আমার কথায় রাজি।
আমি জানি, আজ জ্যোৎস্নার নিশ্চয়ই ছুটি। তবু সকাল দশটাতেই টেলিফোন করলুম। জবাব পেলুম পুরুষের ভারী গম্ভীর স্বরে, হ্যালো?’ জিজ্ঞেস করলুম, জ্যোৎস্নাময়ী আছেন?’ শুনলুম, আছেন, ধরুন ডেকে দিচ্ছি। প্রায় মিনিট খানেক পরে জ্যোৎস্নার গলা শুনলাম, হ্যাঁ, কে?’বললুম, আমি মহীতোষ। ব্যস্ত করলুম না তো?’ ঈষৎ হাসির সঙ্গে জবাব, না। আজ তো ছুটি। কিছু পরীক্ষার খাতা দেখা ছিল। শেষ করে ফেলেছি। জিজ্ঞেস করলুম, আজ কি আপনার সন্ধ্যা খালি আছে?’ শুনলুম, আছে। কিন্তু আজ তো বড়দিন। সবখানেই বড্ড ভিড় আর হইচই। কোথায় দেখা করতে পারি?’ বললুম, আজ হয় তো আমাদের বাড়িতেও কিছু কিঞ্চিৎ হইচই হতে পারে। তবে সেটা খুব অগ্রাহ্য হবে না। আমাদের বাড়ি আসবেন? জ্যোৎস্নার দিক থেকে একটু দ্বিধার স্বর শোনা গেল, আপনাদের বাড়ি?’ বললুম, আপনার সম্মতি থাকলে, আমি নিজে গিয়ে আপনাকে নিয়ে আসতে পারি। শুনলুম, সেটাই ভাল। তবে প্রথম দিন আমাদের বাড়িতে আসবেন, একটু অস্বস্তি হতে পারে আপনার। সঙ্গে অনীতাকে নিয়ে আসুন। ওকে আমাদের বাড়ির সবাই খুব ভাল চেনে। বললুম, তা হলে বিকেল চারটা নাগাদ যাই? শুনলুম, হ্যাঁ, তাই আসুন।’ বললুম, আজ কিন্তু নিমন্ত্রণটা আমার। শুনলুম হাসি, এবং কথা, ঠিক আছে।
বাড়ির সবাইকে খবরটা জানিয়ে দিলুম। শুরু হয়ে গেল হইচই। নীতু, আমার ছোট বোন কিছুতেই ছাড়তে চাইল না। আমার আর অনীতার সঙ্গ নিল। দুজনেই খুব সেজেছে, গন্ধ উড়িয়েছে। বাবার গাড়িটা পাওয়া গেল। জ্যোৎস্নাদের বাড়িতে গিয়ে দেখলুম, সকলেই আমাদের অভ্যর্থনার জন্য প্রস্তুত। জ্যোৎস্নার মা নেই। ওর বাবার সঙ্গে পরিচয় হল। সারা জীবন অধ্যাপনা করেছেন। মানুষটিকে দেখে কেমন ঋষিতুল্য মনে হল। আমি প্রণাম করলুম। তিনি বিব্রত হেসে বললন, থাক থাক, আসুন।
আসুন’ শুনে অস্বস্তি বোধ করলুম। জ্যোৎস্নার তিন দাদা দুই বউদির সঙ্গে পরিচয় হল। মনে হল আমাকে তাঁদের ভালই লেগেছে। যদিও আমরা জ্যোৎস্নাকে আনতে গিয়েছিলুম, তবু থাকতে হল ঘণ্টা খানেকের ওপর। কিছু খাবারও খেতে হল। তিন ভাইয়ের একমাত্র বোন জ্যোৎস্না। ওর তিন দাদারা প্রত্যেকেই প্রতিষ্ঠিত চাকুরিজীবী। এক বউদি, একটি ইংলিশ মিডিয়াম স্কুলে পড়ান, ভাল গান করেন। অন্য বউদি নাচেগানে পারদর্শিনী, ক্লাসিক নাচের ওপর রিসার্চ করে ডক্টরেট করেছেন।
জ্যোৎস্না আগেও আমাদের বাড়ি এসেছে। অনীতা ওর পুরনো বন্ধু। আমাদের বাড়িতে হইচই লেগে গেল। মা বাবা দুজনেই খুশি! অন্তু তো বটেই। আমাদের বাড়ির মাপের তুলনায় তোক কম। দোতলায় গিয়ে প্রথমে আমার ঘরেই বসলুম। অনীতা বলল, এ বারে সাক্ষাৎটা যখন আমাদের বাড়িতে হচ্ছে, দুজনের নিভৃত আলাপের সময় একদেড় ঘণ্টার বেশি দেওয়া যাবে না। আমরা কি হা করে বসে। থাকব? জ্যোৎস্না হেসে বলল, একদেড় ঘণ্টাই বা দিবি কেন? নিভৃত আলাপ না হয় নাই হল আজ? আয়, সবাই মিলে গল্প করি।’ অনীতা বলল, তোদের এতটা বঞ্চিত করতে চাই নে। একটু কথাবার্তা বলে নে, তারপর সবাই এসে জুটব।
আমি আর জ্যোৎস্না আমার ঘরে। ও আজ পরে এসেছে হালকা নীলের তসরের শাড়ি, পাড়ের রং গাঢ় নীল। বাসন্তী রঙের কাশ্মীরি লেডিজ শালে সূক্ষ্ম কাজ। নতুনত্বের মধ্যে দেখলুম, কপালে একটি সবুজ টিপ। আমার পাজামার ওপরে ছিল র সিল্কের মোটা পাঞ্জাবি। ঘরে ঢুকে শালটা বিছানায় রেখে দিলুম। আসবাবপত্রের মধ্যে খাট বিছানা, একটা ড্রেসিংটেবল। স্টিলের একটা আলমারি। বসবার জন্য মাত্র দুটো চেয়ার। এক পাশে আমার হামবুর্গ থেকে বয়ে আনা দুটো সুটকেস। বললুম, বসুন। জ্যোৎস্না বসল। আমি বিছানার ওপর অ্যাশট্রে রেখে, চেয়ার টেনে বসলুম। সিগারেট ধরালুম, জিজ্ঞেস করলুম, আপনি আজ এখানে না এলে, কী করতেন?’ ও হেসে বলল, বাড়িতেই একটু গানবাজনার আসর বসত, বাড়িতেই থাকতুম। আপনি কী করতেন, আমি না এলে?
বললুম, সত্যি কথা যদি শুনতে চান তা হলে বলি, আপনার কথাই ভাবতুম। আমার কথা শুনে, জ্যোৎস্নার মুখে লাল ছটা লেগে গেল। চোখের পাতা নামিয়ে নিল এবং চোখ না তুলেই বলল, আমি অবিশ্যি কদিন ধরেই আপনার কথাই ভাবছি। আমার চোখে সাগ্রহ জিজ্ঞাসা ফুটে উঠল। কী ভেবেছে ও এ কদিন? ও মুখ না তুলেই আবার বলল, এখনও ভাবছি, এখন আমার লম্বা ছুটি পড়ে গেছে। ছুটি পড়লেই আমার বেড়াতে যেতে ইচ্ছে করে। অবিশ্যি খাতা কিছু জমে আছে এখনও। দেখে ফেলব সময় মতো। আমার কথার সোজা উত্তর ও এড়িয়ে গেল। আমার শেষ কথা আমি বলে ফেলেছি। এখন জ্যোৎস্নার পালা। সময় তো ওকে দিতেই হবে। জিজ্ঞেস করলুম, কোথাও যাবেন, ঠিক করেছেন?’ও মাথা নেড়ে আমার দিকে তাকাল, না, ঠিক কিছুই করিনি। এমন নয় যে দূরেই কোথাও যেতে হবে। এমনও হয়, বন্ধুদের সঙ্গে ভোরবেলা বেরিয়ে গিয়ে সারা দিন কোনও একটা মনের মতো জায়গায় কাটিয়ে সন্ধেয় বাড়ি ফিরে এলুম। কাছে পিঠে বেড়াতে যাবার অনেক জায়গা আছে। তবে এ সময়টাই অন্য রকম। জ্যোৎস্না হাসল, শীতের দিনে ছুটি পেলেই বাড়ি থেকে বেরিয়ে পড়া, বাঙালিদের মধ্যে একটা সংক্রামক ব্যাপার। যেখানেই যাব, সেখানেই ভিড়। অবিশ্যি সে সব ভিড় শনিরবিতেই বেশি।
আমি বললুম, আপনার তো এখন শনিরবি বলে কিছু নেই। জ্যোৎস্না মাথা নেড়ে বলল, না, তা নেই৷’ একটু নড়তে গিয়ে ওর শাল বুকের কাছ থেকে সরে গেল। ও নিজেই শালটা গা থেকে খুলে চেয়ারের হাতলে রাখল এবং তাকাল আমার চোখের দিকে। আমার চোখে কি আবেগ সঞ্চারিত হচ্ছিল। আয়না তো নেই, দেখতে পাচ্ছিনে। কিন্তু আমার সামনে আয়না হয়ে বসে আছে জ্যোৎস্না। ওর মুখে লজ্জার ছটা, চোখের পাতা নামাতে দেখেই বুঝলুম, আমার চোখ খুব সহজে ওর দিকে দেখছে না। আমি বললুম, আমার যা বলার, তা বোধ হয় বলা হয়ে গেছে। এখানে আসার পরে আমাকে যে কয়েকটি মেয়ের সঙ্গে পরিচয় করানো হয়েছিল, আমি বাবা মা সবাইকেই জানিয়ে দিয়েছি, আর কারোর। সঙ্গে আমার পরিচয়ের দরকার নেই।’
জ্যোৎস্না তাকাল আমার দিকে, এবং অবাক করে দিয়ে জিজ্ঞেস করল, আপনি সাঁতার জানেন?
সাঁতারের প্রসঙ্গ কেন এল, বুঝতে পারলুম না। বললুম, জানি৷’ ও জিজ্ঞেস করল, নৌকোয় বেড়াতে ভালবাসেন?’ উৎসাহ পেয়ে বললুম ভালবাসি। অনেক কাল বেড়াইনি। ও বলল, তা হলে চলুন, আগামীকাল সকালে আউটরাম ঘাট থেকে সারা দিনের জন্য নৌকো ভাড়া করে বেড়িয়ে আসি। ওতে ভিড় এড়ানো যায়। বেলা দশটায় বেরিয়ে আমরা বিকেলে ফিরতে পারি। দুপুরের জন্য কিছু শুকনো খাবার, আর জলের পাত্র নিয়ে গেলেই হবে। এ তো পরিষ্কার আমন্ত্রণ এবং একেবারে ভূমির ভিড় ছেড়ে দুজনের একান্তে ভেসে যাওয়া। আমি হেসে বললুম, অতি উত্তম প্রস্তাব। আমার মাথায় কিছুতেই আসত না। তা ছাড়া শীতের দিনে গঙ্গায় কোনও ভয়ও নেই। আপনি নিশ্চয়ই সাঁতার জানেন? বলল, তা জানি। তা হলে এ প্রস্তাবই বহাল রইল। আমরা নিশ্চয়ই দুজনে বাড়িতে বলে যাব?’ জ্যোৎস্নার কালো আয়ত চোখে বিস্মিত হাসি ফুটল, তা তো নিশ্চয়ই, আমরা তো লুকিয়ে অভিসার করতে যাচ্ছি নে?’ বলে ও ওর মিষ্টি হাসি হাসল, অবিশ্যি লুকিয়ে অভিসারে যাওয়াটা অনেক বেশি রোমান্টিক। আপনার সে অভিজ্ঞতাও আছে। জ্যোৎস্নার চোখ আমার চোখের ওপরে। ও চন্দ্রার কথা বলছে। বললুম, তা আছে। তবে পরস্ত্রী বলেই সেই অভিসারে একটা কেমন অপরাধবোধ ছিল। জ্যোৎস্না হেসেই বলল, বৈষ্ণব সাহিত্যে তো পরকীয় অভিসারেরই জয়গান। মন যেখানে অটল, সেখানে অপরাধবোধ একটা অকারণ বাড়তি জিনিষ। আমি কিন্তু কথাটা বিশেষ কিছু ভেবে বলিনি। পরস্ত্রীই হোক, আর পরের কন্যাই হোক, দুজনের মধ্যে যখন মেলামেশার আকাঙ্ক্ষা দুর্নিবার হয়ে ওঠে, তখন আর কোনও কিছুরই বাধা সেখানে থাকে না। বাধা সমাজ, পরিবার, কিন্তু অপরাধবোধ কীসের? অপরাধবোধ থাকতে পারে, যদি দুজনের মধ্যে ইচ্ছা অনিচ্ছার জোর খাটাবার ব্যাপার থাকে।
আমি জ্যোৎস্নার কথাগুলো পুরোপুরি মেনে নিতে পারলুম না। বললুম, বিষয়টা কি কেবলই দুজনের? সমাজ সংসার একেবারে বাদ? ব্যক্তিকে কি আমি সমাজের উর্ধ্বে রাখব? সমাজের কাছে তার কোনও দায় নেই?’জ্যোৎস্না পরিষ্কার বলল, না ও দায়কে আমি স্বীকার করতে চাইনে। ব্যক্তির সংকটের মূলে সমাজ, কিন্তু যে সমাজ আজ আমাদের চারিদিকে দেখছি, ব্যক্তির বিকাশ বা সংকটমোচনের পক্ষে তার দান কী আছে? আপনি ষোলো বছর হামবুর্গবাসী। এ বিষয়ে আপনার অভিজ্ঞতা আমার থেকে বেশি আছে বলে মনে করি।’ বললুম, য়ুরোপের সমাজের চেহারা একেবারে আলাদা। দ্বিতীয় মহাযুদ্ধ পুরনো মূল্যবোধ সব চেটেপুটে খেয়ে ফেলেছে। সমাজ পরিবারের কনসেপশানই বদলে গেছে। বিচ্ছিন্নতা, সর্বনাশা অস্থিরতায় মানুষ ভুগছে।’
জ্যোৎস্না বলল, আর আমাদের মূল্যবোধ বুঝি আগের মতোই থেকে গেছে? আমরা যুদ্ধ করিনি ঠিকই, কিন্তু হাজার হাজার পরিবার সকল লজ্জা ত্যাগ করে, এক মুঠো ভাতের জন্য রাস্তায় পড়ে মরেছে। মৃতদেহ তোলবার লোক ছিল না। অস্তিত্বের সংকটে মানুষ কোথায় নামতে পারে, দ্বিতীয় মহাযুদ্ধ আমাদের তাও দেখিয়ে দিয়েছে। তারপরে এই দেশ ভাগ। কোটি কোটি মানুষকে রাতারাতি ভিটেছাড়া হতে হয়েছে, স্বদেশ হয়ে গেছে বিদেশ। অথচ যেটাকে বলা হল তাদের স্বদেশ, সেখানে স্বদেশের স্বাদ তারা পায়নি। এপারের মানুষ তাদের অবাঞ্ছিত অনাহুত মনে করেছে। বিচ্ছিন্নতা অস্থিরতা থেকে কি আমাদের দেশ মুক্ত? সমাজ পরিবারের কনসেপশান এখানে কি বদলায়নি? আমি কী ভাবে বাঁচছি, আর আমার প্রতিবেশী কী ভাবে বাঁচছে, আমি কি এক বারও তা ভাবি? ভাবিনে। দুস্তর আমাদের ব্যবধান। সমাজ কোথায়। আমি তার কাছে কিছু প্রত্যাশা করিনে, সেও আমার কাছে। কিছু প্রত্যাশা করে না। মানুষ যদি তার দায়বোধ পালন করত, আপনার বন্ধু হীরকের তো উচিতই হয়নি চন্দ্রাকে বিয়ে করার। চন্দ্রারও কি উচিত ছিল, পারিবারিক সম্মানের কাছে নিজেকে বলি দেওয়া? কেন সে প্রতিবাদ করেনি? আত্মনাশ করে সে সমাজকে কী দিয়ে গেছে? পরিবারের কী সম্মান বেড়েছে? হীরকবাবু আবার বিয়ে করে দিব্যি জীবন কাটাচ্ছেন। কে কী দায় পালন করলেন? সমাজের কী উপকার হল? বিপন্ন ব্যক্তির সংকটের সঙ্গে সমাজের যোগাযোগ কোথায়?
জ্যোৎস্না কথাগুলো বলতে বলতে যেন লাল হয়ে উঠল। ও যে এই মুহূর্তে ভেবে কথাগুলো তৈরি করেছে, তা নয়। কথা শুনলেই বোঝা যায়, এ সব নিয়ে ও ভেবেছে। আমারও তো ভোলা উচিত নয়, বিশ্বচিন্তার থেকে ও বিচ্ছিন্ন নয়। ওর বিশ্বাস মতো, অন্যায় কিছু বলেনি। যে সমাজ পরিবার চন্দ্রাকে কিছু দেয়নি, সেখানে তো ওর প্রতিবাদই করা উচিত ছিল। তবু ব্যক্তি কি তার দায়বদ্ধতা থেকে নিরঙ্কুশ মুক্তি পেতে পারে? প্রশ্নটা তোলবার আগেই, দরজার কাছে টিং টিং করে ঘণ্টা বেজে উঠল। অনীতা মায়ের পূজার ঘরের ঘণ্টাটা এনে বাজিয়ে দিয়ে বলল, এক ঘণ্টা হয়ে গেল। এটা ফার্স্ট বেল। আর দু বার।
জ্যোৎস্না হেসে উঠে বলল, একটা ওয়ার্নিং যথেষ্ট। আমাদের নিভৃত আলাপের আর কোনও প্রয়োজন নেই। ও আমার দিকে জিজ্ঞাসু চোখে তাকাল। আমি অনীতাকে বললাম, তোমরা চলে এসো। আমাদের নিভৃত আলাপের ব্যবস্থা তো পাকা হয়ে গিয়েছে। অনীতা অন্তু নীতু হইহই করে এসে ঢুকল। অন্তু বলল, জ্যোৎস্না আজ আমরা একটু বড়দিন করব। আমার দাদা একেবারে বেরসিক। সবাই বাইরে থেকে কত হুইস্কি টুইস্কি নিয়ে আসে, দাদা ভাল এক কার্টন সিগারেট পর্যন্ত আনেনি। ক্যামেরা প্রোজেকটার টেপরেকর্ডার, গাদা গুচ্ছের অডিকলন সেন্টসে অনেক কিছু। আমি এক গরিব কোম্পানির সামান্য চিফ একজিকিউটিভ। আমার জোগাড়ে দুচারটে স্কচ আর ব্র্যান্ডি, কোনিয়াক রেড ওয়াইন আছে। তোমার কোনও আপত্তি নেই তো?’ জ্যোৎস্না হেসে বলল, আমার কেন আপত্তি থাকবে। তবে তুমি যদি আমাকে হুইস্কি খেতে বলল, আমি পারব না। জানি অনীতা আজকাল ও সবে খুব ধাতস্থ হয়েছে। আমি একটু রেড ওয়াইন নিয়ে তোমাদের সঙ্গে গল্প করব।’ অন্তু হেঁকে বলল, চমৎকার! নীতু, বাহাদুরকে বল ওপরে আমার ঘরে সব ব্যবস্থা করতে।’
অনীতার বন্ধু সমবয়সি জ্যোৎস্না। অতএব অন্তুরও বন্ধু। নীতু এখন য়ুনিভার্সিটিতে মডার্ন হিস্ট্রি নিয়ে পড়ছে। আমাদের আসরেও বেমানান নয়। আমিও একটু হুইস্কি খেলুম। দেখলুম, জ্যোৎস্না অনেক মজার গল্পও বলতে পারে। আমি আমার বুকের বাঁ দিকে এক বার হাত স্পর্শ করলুম।

 পরের দিন নৌকাভ্রমণ দিয়ে আমাদের নিভৃত আলাপের শুরু। আমার আর জ্যোৎস্নার দূরত্বের ব্যবধান প্রতি দিনই কমে আসতে লাগল। জ্যোৎস্নার ভাবনা দ্বিধা ঘুচে গিয়েছে। ও সিদ্ধান্ত নিয়েছে। ঠিক শর্ত বলতে যা বোঝায়, তা নয়। তবে ওর একটি বড় ইচ্ছে, আমার সঙ্গে যেখানেই যাক, একেবারে ডোমেস্টিক ওয়াইফ হয়ে থাকতে পারবে না। বাইরে কোথাও কাজ করবে। আমার কী আপত্তি থাকতে পারে? জার্মানিতে ভাষা একটা বাধা। ও জানে না। শিখে নেবে।
অনীতা জ্যোৎস্নার কাছ থেকে ওর মনের খবর নিয়ে নিয়েছে। বাড়িতেও আনন্দের সাড়া পড়ে গিয়েছে। বিয়ের আয়োজন আর কেনাকাটা শুরু হয়েছে। জ্যোৎস্নার বাবা এসেছেন আমাদের বাড়িতে। আমার বাবা মা গিয়েছেন ওদের বাড়িতে। সময় তো বিশেষ হাতে নেই। দুই পরিবারে চলেছে আয়োজন। আমরা দুজনে ক্রমে নিবিড় সান্নিধ্যে।
আমি যেন প্রতি দিন জ্যোৎস্নাকে নতুন করে আবিষ্কার করছি। জ্যোৎস্নাও। আমি ওকে তুমি সম্বোধন করছি। ও এখনও পারছে না। বলেছে, ওটা তো অনিবার্য, দু দিন আগে আর পরে। ঠিক সময় মতোই সব হবে। কিন্তু আমার ভিতরে যে একটা তোলপাড় শুরু হয়ে গিয়েছে, সেটা কেউ বুঝতে পারছে না। আমি যত জ্যোৎস্নাকে দেখছি, ততই মনের মধ্যে একটা অস্থিরতা বাড়ছে।
আটাশ বছরের একটি স্বাস্থ্যবতী তাজা যুবতী। ওর চোখের আবেগ, অন্য কথা। ও নিজেকে এমন ভাবে সমর্পণ করতে চলেছে, যেখানে ও একান্তভাবেই রমণী। ওর শিক্ষা কালচার, সমস্ত কিছুর ঊর্ধ্বে, নারী তার আটাশ বছর বয়সে, প্রথম একজন পুরুষের কাছে নিজেকে নিবেদনে উদ্যত। আর, যে আমি জীবনের পূর্ণতার কথা ভেবে, কলকাতায় ছুটে এসেছি, তার আয়ুষ্কাল আর মাত্র চার মাস। সেটাও অনিশ্চিত। ডাক্তারের নিদান মতে, ছ মাসের যে কোনও সময়ে। তার মধ্যে এক মাস হামবুর্গে কেটেছে। কলকাতায় এসে তিন সপ্তাহ কেটে গেল। আমি কোনও কালেই আস্তিক ছিলুম না। চন্দ্রার আত্মহত্যার পর পুরোপুরি নাস্তিক। এখন জ্যোৎস্নার মুখোমুখি হয়ে, আমার আর্তের মতো চিৎকার করে বলতে ইচ্ছে হচ্ছে, শুভ অশুভ যে কোনও শক্তির কাছে আমি আত্মসমর্পণে রাজি, আমাকে আর কয়েক বছরের আয়ু দাও। এ পৃথিবীতে তো কত আশ্চর্য ঘটনা ঘটে। মহাভারতে পড়েছি, দৈব আর পুরষ্কারের মিলনই জীবনকে সার্থক করে তুলতে পারে। কী সেই দৈব? সেই দৈব আমার হোক। আমি আমার পুরুষকার দিয়ে, তা সার্থক করে তুলব। প্রাণ দাও আমাকে। আয়ু দাও আমাকে। জ্যোৎস্নার সঙ্গে আমার নিরবচ্ছিন্ন মিলনের জীবন দাও। একদা চন্দ্রার কাছে আমি যা পেয়েছি, জ্যোৎস্না তার থেকেও গভীরতর এক জীবনের সম্ভাবনা নিয়ে আমার সামনে এসে দাঁড়িয়েছে। ওকে বঞ্চিত কোরো না। আমাকে মেরো না।
ডায়রিতে যখন এ সব কথা লিখছি, দেখছি, আমার দু চোখ জলে ভেসে যাচ্ছে। চন্দ্রার আত্মহত্যার পরেও, আমার চোখ থেকে জল পড়েনি। জ্ঞানত মনে করতে পারিনে, আমার চোখ জলে ভাসছে। চন্দ্রা সিনিক ছিল না। সেইজন্য ও আমাকে পূর্ণতার কথা লিখতে পেরেছিল। কিন্তু আমি সিনিক হয়ে গিয়েছিলাম। এখন আর আমার মধ্যে সেই সিনিসিজম নেই।

মাঘ মাস পড়েছে। দুই পরিবারে কথা বলে, একুশে মাঘ বিয়ের দিন স্থির করেছে। তার আগেই আমাদের বিয়ে রেজিস্ট্রি করা হবে, তার জন্য ম্যারেজ রেজিষ্ট্রেশন অফিসে বিজ্ঞপ্তিও দেওয়া হয়ে গিয়েছে। স্থির হয়েছে, আমাদের আশীর্বাদ হবে বিয়ের পিড়িতেই। আজ ৩রা মাঘ। আর মাত্র আঠারো দিন বাকি।
গতকাল জ্যোৎস্নার এক নতুন রূপ দেখলুম আমি। ডায়মন্ডহারবারে গিয়েছিলুম আমরা। জ্যোৎস্না আগেই সেখানে টুরিস্ট লজে একটি ঘর বুক করে রেখেছিল। ছিলুম সকাল থেকে সারা দিন। ডায়মন্ডহারবারে পৌঁছে, জ্যোৎস্না বলল, আজ আমি সারা দিন ঘরের মধ্যে থাকব, বাইরে যাব না। ইচ্ছে হলে, ব্যালকনিতে রোদে বসে মোহনা দেখব। আমার যা ইচ্ছে করবে, তাই করব।কথাটা কেন বলেছিল, প্রথমে বুঝতে পারিনি। নীচের তলায় লজের এন্ট্রি বুকে, ও আমাদের পরিচয় লেখাল স্বামী স্ত্রী বলে। ওপরে ঘরে গিয়ে বলল, এবং আমাকে রীতিমতো চমকে দিয়ে, মহী, আজ আমি ক্রাশড আইস দিয়ে একটু জিন খাব। তুমি কী খাবে?’ গতকাল ও আমাকে প্রথম তুমি এবং নাম ধরে ডাকল। দেখলুম, ও ওর সমস্ত দ্বিধা দ্বন্দ্ব বিসর্জন দিয়ে, আবেগে যেন থরথর করে কাঁপছে। কয়েক মুহূর্ত অবাক চোখে ওর মুখের দিকে তাকিয়ে ছিলুম। আমার বুকের ভিতর কাঁপছিল। নারীর এ অন্য রূপ। একটু অন্যভাবে হলেও, নিজেকে নিঃশেষ সঁপে দেবার এই রূপ আমার অচেনা নয়। কিন্তু জ্যোৎস্না কার কাছে নিজেকে সঁপে দিতে চাইছে? আমি যেন আমার পচে যাওয়া হৃৎপিণ্ডের দুর্গন্ধ পেলুম। মনে হয়েছিল, সেই মুহূর্তেই ওকে সব বলে ফেলব। আর তা মনস্থ করেই, ওকে আমি দু হাতে কাছে টেনে নিয়েছিলুম। ও ভুল বুঝেছিল। আমি কাছে টানতেই, ও আমার বুকে মুখ রেখে, দু হাতে গলা জড়িয়ে ধরেছিল। দেখেছিলুম ওর তুলে ধরা মুখে ও চোখে অন্য এক প্রত্যাশা। খোলা ঠোঁটের ফাঁকে ওর ঝকঝকে সাদা দাঁত দেখা যাচ্ছিল। আমি কথাটা বলতে পারলুম না। ওর প্রত্যাশা মেটাবার জন্য মুখ নামিয়েছিলুম, অশ্লেষ চুম্বনে পরস্পরের অমৃত পানে ডুবে গিয়েছিলুম। মনে মনে বলেছিলুম, মহীতোষ ঘণ্টা বাজছে। ঘণ্টা বাজছে! আর সে ঘণ্টা বাজিয়ে দিল জ্যোৎস্নাই। সময় আর নেই। শেষ সর্বনাশ ঘটবার আগেই, সময় এসেছে, তা রোধ করার। নিজের পাপ আর বাড়িও না।
তবু গতকাল জ্যোৎস্নাকে বলতে পারিনি। গতকাল ওর মধ্যে একটা বেপরোয়া ভাব ছিল। এবং আমি ওর প্রত্যাশা মেটাতে পারিনি। ও একটা মুহূর্ত আমার কাছ থেকে সরে থাকেনি। সর্বদা আমার ঘন সান্নিধ্যে কাটিয়েছে। আমার আড়ষ্টতা দ্বিধা ওকে অবাক করেছে। এমনকী, এ কথাও বলেছে, যত দূর জানি, তুমি সিদ্ধান্ত নিয়েছ আমার আগে। আমার সম্পর্কে কি তোমার মনে নতুন কোনও প্রশ্ন জেগেছে? …ওর পক্ষে এ প্রশ্ন স্বাভাবিক, আমি ওকে বুকের কাছে টেনে নিয়ে বলেছি, তোমার সম্পর্কে আমার মনে কোনও নতুন প্রশ্ন জাগেনি। যদি কিছু জেগে থাকে, তা আমার সম্পর্কেও জিজ্ঞাসু ব্যাকুল চোখে আমার দিকে তাকিয়ে থেকেছে। আমি বলেছি আজ সে কথা বলব না। তবে বলবখুব শিগগিরই বলব।’…আমি স্থির করেছি, আজ বিকালে জ্যোৎস্নাদের বাড়ি গিয়ে, ওকে সব কথা বলব।
 জ্যোৎস্না আমার সমস্ত বিশ্বাসকে টলিয়ে দিয়েছে। গতকাল ওদের বাড়ি গিয়ে, আমি আমার সব কথা বলেছি। বিশ্বাসঘাতকতার অপমান নিয়ে ফিরে আসব, এই বিশ্বাস নিয়েই আমি প্রস্তুত হয়ে গিয়েছিলুম। সব কথা শোনার পরে, ও আমাকে জড়িয়ে ধরে উদ্বেগের সঙ্গে জিজ্ঞেস করেছে, এ কথা আর কে জানে?’ বলেছি, তোমাকেই প্রথম বললুম। ও আমার হাত ধরে, নিজের বুকে চেপে ধরে বলেছে, তবে আর কারোকে বোলো না, এ বিয়ে হবে। আমি জানি, লোকে তোমাকে কী বলবে। কিন্তু আমি তা কখনও বলব না। তুমি কোনও অন্যায় আমার ওপর করোনি। তুমি যা চেয়েছিলে তা ঘটবে। তোমার ভাগ্যের সঙ্গে আমি এভাবেই জড়াব।’ আমি বাধা দিয়েছি, কিন্তু জ্যোৎস্না, আমি যা চাইনি, তাই করতে যাচ্ছিলুম। তুমি যা করতে যাচ্ছ, এ তো অন্তৰ্জলি যাত্রার মতো। জেনে শুনে এক আসন্নমৃত্যু মানুষকে কেন তুমি বিয়ে করবে? ও বলেছে, আমার মতো যুক্তিবাদী মেয়ের কোনও জবাব নেই এ বিষয়ে। তোমাকে বিয়ে করা, আমার কাছে সব যুক্তি তর্কের ঊর্ধ্বে। আমার আটাশ বছরের দেহে মনে যা ঘটেনি, তুমি তাই ঘটিয়েছ। এটা একটা চূড়ান্ত ব্যাপার। তুমি যে কদিনই বাঁচ, আমি তোমার স্ত্রী। সংসারে মানুষ বাঁচে একান্তভাবে নিজের জন্য। আমিও আমার নিজের জন্যই বাচছি, সেজন্যই তোমাকে ছাড়ছিনে। তবে একটা কাজ করতে হবে। কাল সকালেই আমি তোমাদের বাড়ি যাব। তার আগে বাবা দাদার সঙ্গে কথা বলব। বিয়ের তারিখটা আরও যত সম্ভব এগিয়ে নিয়ে আসতে হবে। আমি জানি, এ মাসে অনেকগুলো বিয়ের দিন আছে।
আমি জ্যোৎস্নাকে কিছুই বোঝাতে পারিনি। আজ সকালে ও আমাদের বাড়ি এসেছিল। সঙ্গে ওর বাবা। বিয়ের তারিখও এগিয়ে আনা হয়েছে। আমাদের বাড়ির লোকের মনে বিস্ময়। একটা বিশ্বাসও বোধ হয় হয়েছে, গতকাল রাত্রে আমিই জ্যোৎস্নাদের বলে, বিয়ের দিন এগিয়ে এনেছি। এ নিয়েও অনেক হাসি ঠাট্টা হয়েছে। জ্যোৎস্না সারা দিন আমাদের বাড়ি ছিল। সন্ধ্যায় ফিরে গিয়েছে। যাবার আগে বলে গিয়েছে, উপায় থাকলে তোমাকে ছেড়ে যেতুম না। রাত্রিটা কোনও রকম আজেবাজে চিন্তা না করে ঘুমোও। আমি কাল সকালেই আসব। আমার মুখ চেয়ে অসুখের কথা চিন্তা কোরো না।

এখন রাত্রি প্রায় দুটো। আমার সামনে তীব্র বিষ। জিভে স্পর্শ মাত্রই জীবন শেষ। হাতের কাছে ডায়রি কম। এই পর্যন্ত লিখে চুপ করে আছি। বিষ আর জ্যোৎস্নার মাঝামাঝি দাঁড়িয়ে আমি। আমি নিজেকে জানি! এই বিষের ছোবল কী, তার পরিণতি জানি। জানিনে কেবল জ্যোৎস্নাকে। জ্যোৎস্নাকে জানার অপেক্ষায় সময় কাটাচ্ছি।


ডোন্ট টিচ মি ট্রেড ইউনিয়ন। চাপা গর্জনের মতো, নিচু শক্ত স্বরে কথাগুলো উচ্চারণ করল দেবনাথ। কারোর উদ্দেশে না। কারণ ঘরে কেউ নেই। ডাইস মেশিন টেবিলের ওপর থেকে সে ড্রিল মেশিনটা শক্ত হাতে তুলে নিল। চোয়াল শক্ত করে ড্রিল মেশিনে চাপ দিল। উত্তরের খোলা জানালা। দিয়ে বাইরের দিকে তাকাল। তামাটে চওড়া মুখটা যেন আরও চওড়া হল। উঁচু, কিন্তু মোটা নাকটা মোটা হল আরও। বড় বড় শুয়োপোকার মতো ভুরু জোড়া কুঁচকে উঠল। কালো বড় চোখের দৃষ্টিতে ক্রুরতা, অথচ মোটা ঠোঁট জোড়ায় যেন ব্যঙ্গের হাসি। তামাটে মুখ যথেষ্ট চওড়া হলেও, শরীরটা চওড়া না। মেদ নেই, রোগাও বলা যায় না। লম্বা, শক্ত শরীর, দু হাতের শিরাগুলো একটু বেশি স্পষ্ট। মুখে দুদিনের আকাটা গোঁফ দাড়ি, লাল মাটিতে অভ্রের কুচির মতো দেখাচ্ছে। চওড়া কপালে, নাকের পাশে। গাঢ় রেখা। মাথার পাতলা চুলে পাক ধরেছে। কপালের ওপর এসে পড়েছে এক গুচ্ছ চুল। নীল জিন এর কাউবয় ট্রাউজার। কোমরে চওড়া বেল্ট। গায়ের হাত কাটা গেঞ্জি, ট্রাউজারের কোমরে গোঁজা। গলায় একটা রুপোর সঙ্গে, চৌকো চ্যাপটা লকেট। আসলে মাদুলি। দেখে মনে হয় অন্য রকম। বাঁ হাতের কবজিতে স্টিল ব্যান্ডের বড় ঘড়ি। পায়ে হাওয়াই চপ্পল।
দেবনাথদেবনাথ দত্ত। দত্ত ম্যানুফ্যাকচারার্স প্রাঃ লিঃএর মালিক। ঘরের উত্তর দিকে দেওয়ালের খোলা জানালা দিয়ে সে ওদের দেখল। চারজন বসে ছিল একটা গাছের ছায়ায়। চারজনই বিড়ি টানছিল। নিজেদের মধ্যে কথাবার্তা বলছিল, আর হাসছিল। ফাল্গনের বেলা প্রায় এগারোটা। বাতাসে যেন একটা ঝোড়ো বেগ। গাছের ডালপালায় ঝর ঝর শব্দ, মাতালের মতো টলছে। মাঝে মাঝে পাতা ঝরছে। কোকিলের পক্ষে যথেষ্ট কারণ থাকলেও, আপাতত যেন অর্থহীন ভাবে ডেকে চলেছে। বুনো কুল ঝোপে প্রমত্ত চড়ুইয়ের ঝক। তাদের কিচিরমিচিরের সঙ্গে দোয়েলের শিস। উত্তরের দিকে, জমির অনেকটা অংশে ছড়িয়ে আছে পেপার মিলের নীলচে রাবিশ। ঘেঁস আর ছাই। ধুলো উড়ছে। রাবিশ ঘেঁস ছাই ভরা জমির পরেই জল। কোথাও বেশি, কোথাও নয়ানজুলির মতো ফালি রেখা, ভাঙা আয়নার মতো। পুবে রেল লাইন। পশ্চিমে বড় রাস্তা। জলের ধারে ধারে, জলজ গুল্ম, বিষকাটারির ঝাড়, নানা রকম আবর্জনা ছড়ানো। পশ্চিম ঘেঁষে, শিমুল গাছটার অনেকখানি চোখে পড়ে। নিষ্পত্র, আর কাটা ডালপালায় লাল ফুলগুলো বাতাসে মেতে ঝাপটাচ্ছে। সাবারবান লাইনে, আপ আর ডাউনে প্রায়ই ইলেকট্রিক কোচ ট্রেন যাতায়াত করছে। ঘর ঝাঁপিয়ে শব্দ ভেসে আসছে। ঘর মাঝে মাঝে কেঁপে উঠছে, বড় রাস্তার মালবাহী ভারী ট্রাকের যাতায়াতে। সাইকেল রিকশার পাতিহাঁস প্যাক প্যাক কখনও থামে না।
টালির চাল, পাঁচ ইঞ্চি দেওয়াল বড় ঘরটার মধ্যে মেশিন অয়েলের গন্ধ ছাপিয়েও, কমজলের পাক আর জলজ গুল্মের গন্ধ ছড়াচ্ছে। দক্ষিণ থেকে মাঝে মাঝে ডালের সম্বরা বা তেলঝালের ঝাঁজালো ব্যঞ্জনের গন্ধও ভেসে আসছে। পুব দিকের দুটো বড় দরজাই খোলা। গোটানো রয়েছে কোলাপসিবল গেট। অনেকখানি জায়গা টিনের শেড দিয়ে ঢাকা। দুটো টুল, কয়েক টুকরো পুরনো ওয়াটার প্রুফ। সাইকেল রিকশার টায়ার গোটা দুয়েক ছড়ানো। সাধারণ সাইকেলের টায়ার না, রিকশার টায়ার। ভারী শক্ত, সিক্স প্লাই টায়ার। টিনের শেড ঢাকা জমির পরেও কিছুটা খোলা জমির ওপরে বাগান করার একটা চেষ্টা চোখে পড়ে। শীতের গাঁদার শুকনো ঝাড় এখনও বর্তমান। কিছু বেলফুল গাছ, যাদের বাড়। থমকে গিয়েছে। পানাগুলোর গায়ে ধুলো। জল পায় না, চর‍্যা নেই দেখলে বোঝা যায়। লতানে উঁইয়ের ঝাড় শুকনো। কাঠিসার, শীর্ণ। কিন্তু এই ফাল্গুনেও চালকুমড়োর মাচা সবুজ নধর ডগায় পল্লবিত। এবং কাছাকাছি পুঁইমাচায় পুঁইয়ের কচি ডগা লতিয়ে উঠেছে। কয়েকটা মানকচুর গাছ। তবে ধুলোর আস্তরণ সবকিছুতেই। এক দিকে রেল লাইন। আর এক দিকে যান চলাচলের রাস্তা। ধুলো নিবারণ অসম্ভব।
সমস্ত জায়গাটিকে ঘিরে আছে বাখারির বেড়া। বেড়ার পুবে ঢালু জমির বুকে বনগাঁদার ঝাড়। নীচে কচুরিপানা, দুএক জায়গায় টুকরো আয়নার মতো জল। রেল কোম্পানির জমি। তারপরে অনেকটা উঁচুতে, রেল লাইন। দুটো আপ আর ডাউন, মেন লাইন। দুটো সাবারবান লাইন। ইলেকট্রিক পোস্ট, আর তারের হিজিবিজি আকাশ জুড়ে।
দেবনাথ ডাইস মেশিনের টেবিলের সামনে দাঁড়িয়ে ওদের দেখছে। ড্রিল মেশিনটা ডান হাতে শক্ত করে চেপে ধরে আছে। যেন লোহার ডাণ্ডা ধরে আছে, চোয়াল শক্ত করে। বড় কালো দু চোখে ক্রুর দৃষ্টি। শুয়োপোকা ভুরু জোড়া কোঁচকানো। অথচ মোটা ঠোঁট জোড়ায় ব্যঙ্গের হাসি। আসলে ব্যঙ্গ না, জ্বলুনি। ওর চোখে যতটা রাগ, ততটাই অস্থিরতা। শক্ত মুঠিতে চেপে ধরা ড্রিল মেশিনটা লোহার না হলে, ভেঙে যেত। মুঠি কাঁপছে। জানে, ও যেখানে দাঁড়িয়ে আছে, উত্তরের গাছতলার ওরা ওকে দেখতে পাচ্ছে না। ওরা বিড়ি টানছে, কথা বলছে। এ পর্যন্ত ঠিক আছে। কিন্তু ওরা হাসছে যেন কোনও পরোয়া নেই। নিশ্চয়ই দেবনাথকে নিয়েই কিছু বলছে আর হাসছে। ও দাতে দাঁত পিষে উচ্চারণ করল, বেইমান। বেইমানের দল। আমাকে ট্রেড ইউনিয়ন করা দেখাচ্ছে। দেবনাথ দত্তকে, অ্যাঁ? শ্রমিক আন্দোলন? রেভলিশন? কিন্তু রিমেমবার, ইউ বেগারসননা, ইউ আর নট প্রোলেটারিয়েট। তোরা ভিখিরির দল, ভিখিরি কখনও রিয়্যাল শ্রমিক আন্দোলন করে না। আই অ্যাম দেবনাথ দত্ত, ডি ডি, ডোন্ট ফরগেট, আই ওয়াজ এ কমিউনিস্ট। স্বাধীন ভারতে জেল খেটেছি। আমি শ্রমিক আন্দোলন করেছিআন্দোলন আর বিপ্লব কাকে বলে, আমি জানি। তোরা জানিস না। তোরা ভিখিরি, উঞ্ছ, আর মস্তান। তোরা রাজনীতি জানিস না। লড়াই করার কায়দা কৌশল জানিস না, সংগঠন করতে জানিস না। লাই পাওয়া কুকুর তোরা, আমাকে আন্দোলন দেখাচ্ছিস?
দেবনাথ ড্রিল মেশিনটা টেবিলের এক দিকে ছুঁড়ে দিল। জানালা থেকে চোখ সরিয়ে পুবের দেওয়ালের দিকে তাকাল। লেনিনের রঙিন ছবি, কাঁচে বাঁধানো ঝুলছে। সেই গোঁফ দাড়ি, মাথায় টাক, খোঁচা ভুরু আর তীক্ষ্ণ উজ্জ্বল চোখ। গলার সাদা কারে লাল নেকটাই, কালো কোট। ব্যাকগ্রাউন্ডে রেডফ্ল্যাগ। দেবনাথের মনে হল, লেনিন ওর চোখের দিকে তাকিয়ে আছেন। চোখ দেখলেই বোঝ যায়, হাসছেন। দেবনাথও হাসল। ওর তামাটে মুখে লাল ঝলক দেখা দিল। মনে মনে বলল, গাড়লগুলো ভুলে গেছে, লেনিনের ছবিটা আমি টাঙিয়েছি। আমিই ওদের লেনিনের কথা বলেছি লেনিনের সর্বহারা বিপ্লবের কথা, আমিই বলেছি। ওরা হাঁ করে শুনেছে। কিন্তু বুঝতে পারেনি কিছুই। আমি যেন ওদের রূপকথা শুনিয়েছি। রূপকথা, অ্যাঁ? বিপ্লব রূপকথা? কিছুই বুঝিসনি, হাঁ করে শুনেছিস। শ্রমিক কৃষক, কমিউনিজম, সংগঠনরূপকথা? উনি মধ্যবিত্ত পরিবার থেকে এসেছিলেনইয়েসএই আমার মতোই আর সর্বহারা বিপ্লবের নেতৃত্ব দিয়েছিলেন। আমি কি বলেছি, আমি সর্বহারা বিপ্লবের নেতৃত্ব দেব? বলিনি, কিন্তু অল গাড়ল, আমার ক্লাস ক্যারেকটার বুঝতে পারেনি। আমি আসলে বিপ্লবীদেরই সঙ্গী, আই অ্যাম এ ন্যাশনাল বুর্জোয়া শেষপর্যন্ত আমি বিপ্লবীদেরই সঙ্গী থাকবএটা আমার ক্লাস ক্যারেকটার। বাট অ্যাট দ্য সেম টাইমআই ওয়াজ এ কমিউনিস্ট। নেই, মেম্বারশিপ নেই, সো? আমার একটা পাস্ট আছে, ডোন্ট ফরগেট। আই লিভ, মিনস ইউ লিভ, এটাই আমাদের সম্পর্ক। আমি বিগ বুর্জোয়া নই। আমি ওয়ার্কার্সদের সঙ্গে হাত মিলিয়ে চলি। আমি তোদের নিয়ে বাঁচি, তোরা আমাকে নিয়ে বাঁচিস। তবু আমি মালিক, কিন্তু একজন পুরনো কমিউনিস্ট দিস ইজ এ কোয়ালিটিটিভ চেঞ্জগুণগত পরিবর্তন। আমি একটা চশমখোর অর্ডিনারি বিজনেসম্যান নই। আমি টাকা ঢেলেছি, কাজ জানি, কাজ বুঝি। তোরা কাজ করছিস, মজুরি পাচ্ছিস। আমি না থাকলে, তোরা কোথায় আছিস। হ্যাঁ, তোরাও আছিস আমার জন্যে, মাল বানাচ্ছিস, ঠিক যা পাওনা, তাই পাচ্ছিস। তোরা জানিস, মুনাফা কত হয়। এটা তো সহজ কথা, আমি মাল জোগাচ্ছি, তা দিয়ে তোরা আর এক মাল তৈরি করছিস, বাজারে বিকোচ্ছে। মুনাফার টাকা তো আমারআর সেই টাকা দিয়ে, দত্ত ম্যানুফ্যাকচারার্সকে আরও বড় করে তুলতে হবে, বেকার সমস্যার সমাধান করতে হবেএটা হচ্ছে ন্যাশনাল বুর্জোয়ার কাজ। বাট য়ু অল গাড়লস। তোরা আমাকে টাইট দিতে চাইছিস, লোভী কুকুরের মতো, আরও বেশি টাকা চাইছিস। মজুরি বাড়াবার একটা নিয়ম আছেতোরা জানিস না। মালের দাম আর বিক্রির সঙ্গেই সেটা বাঁধা, তার এক চুল এদিক ওদিক হবে না। কিন্তু তোরা কী ভেবেছিস। ভেবেছিস, যত খুশি তাংড়ে নিবি। আর আজকাল যারা ট্রেড ইউনিয়নের নামে, আখের গোছাবার জন্য মামদোবাজি করছে, তাদের কাছে ছুটছিস। সবাই মিলে একটা সংস্থাকে ধ্বংস করতে চাইছিস। কিন্তু পারবি না। আমি ডি ডি, আমার একটা পাস্ট আছে। লোকাল লিডারদের সঙ্গে আমার আঁতাত বেশি। তারা জানে, আমি কী। তারা বোঝে, আমার বিজনেসের কী অবস্থা, তারা আমার সঙ্গেই থাকবে। আর তোদের বদলে, আমি নতুন লোক কাজে লাগাব। তবু, আমি তোদের বোঝাব বোঝাবার চেষ্টা করব। না যদি বুঝিস
দেবনাথ স্বগতোক্তি থামিয়ে, লেনিনের চোখের দিকে তাকিয়ে, হেসে মাথা ঝাঁকাল। সোজা হয়ে দাঁড়াল, অনেকটা সামরিক ভঙ্গিতে। উচ্চারণ করল, কমরেড! ওরা বোঝে না।’…
এ সময়ে মেয়েলি স্বরের খিলখিল হাসি ভেসে এল। দেবনাথের হাসিমুখ আবার শক্ত হয়ে উঠল। ফুলে উঠল নাকের পাটা। ভুরু কুঁচকে তাকাল পুবের খোলা দরজা দিয়ে। সেখানে কেউ নেই। ওর চোখে সন্দিগ্ধ জিজ্ঞাসা। উত্তরে খোলা জানালার দিকে তাকাল। চার জন বসে আছে। একই রকম ভাবে কথা বলছে, আর হাসছে। দেবনাথ দক্ষিণ দিকে তাকাল। ওই দিকে আর একটা ঘর। অফিস ঘর। হাসিটা ভেসে এল দক্ষিণ দিক থেকেই। চেনা হাসি। কার সঙ্গে রঙ্গ, আর এই রঙ্গিণী হাসি? দেবনাথ দাতে দাঁত পিষে অস্ফুটে উচ্চারণ করল, উইচ!
পুবের খোলা দরজা দিয়ে বাতাস আসছে। দেওয়ালের গায়ে ঝোলানো, এক হাসকুটি রূপসী মেয়ের মুখের ছবি ক্যালেন্ডার উড়ছে। একটা না, দেওয়ালের তিনটে ক্যালেন্ডারেই তিনটি মেয়ের ছবি। তার মধ্যে এক জনের আবার বুকে কোনও আবরণ নেই। সবগুলোই বাতাসের ঝাপটায় ওলটপালট খাচ্ছে। দুচার জায়গায় ছিঁড়েও গিয়েছে। ওই শয়তানগুলোই ক্যালেন্ডারের ছবিগুলো টাঙিয়েছে। ক্যালেন্ডার দেখার দরকার হয় না। মেয়েদের ছবিগুলো দেখে, আর নিজেদের মধ্যে রসিয়ে মশকরা করে। দেবনাথ অনেক দিন দেখেছে। এই ওদের রুচি। আর এ ঘরে দেবনাথ লেনিনের ছবি টাঙিয়েছে। যে ছবিটার দিকে ওরা কখনও তাকায় না। কিন্তু হঠাৎ ওরা সংগ্রামী হয়ে উঠেছে। মেটিরিয়েলের দাম যখন হু হু করে চড়ছে, খরচা বাড়ছে, তখনই বায়না তুলেছে, মজুরি বাড়াতে হবে। ছেলের হাতের মোয়া! শয়তান ভর করেছে ওদের মাথায়। আর সেই শয়তানটা কে, দেবনাথ ভালই জানে।
খিলখিল হাসি শুনে দেবনাথ পুবের খোলা দরজার দিকে পা বাড়াল। কয়েক পা গিয়ে থমকে দাঁড়াল। সবুজ রঙের বিজলি ট্রেন, দরজায় দরজায় উপছে পড়া যাত্রী নিয়ে খট খট শব্দে বেরিয়ে গেল। দেবনাথ চিবিয়ে চিবিয়ে উচ্চারণ করল, লেট দ্য উইচ লাফ। আর কত দিন? বিয়ে? সেগুড়ে বালি। দিনকে দিন ছেনালিপনা যে রকম বাড়ছে, কোন দিন পেট খসাতেই পালিয়ে যেতে হবে।’… কথাটা শেষ করেই, হঠাৎ যেন সামনে কারোকে দেখে থমকে গেল। আসলে কেউই সামনে এসে দাঁড়ায়নি। দেবনাথের চোখের সামনে ভেসে উঠল একটি মুখ। সেই মুখের দিকে তাকিয়েই ও থমকে গেল। বিব্রত দেখাল ওকে। একটা ঢোক গিলে মুখ নিচু করল। কল্পিত সেই মুখের দিকে যেন তাকিয়ে থাকতে পারল না। বিড়বিড় করে বলল, তাতো আমি কী করব? আমার মুখ দিয়ে বেরিয়ে যায়। আমার ভাল লাগে ওইরকম ধিঙ্গিপনা, তাও ওই ইতরগুলোর সঙ্গে।
দেবনাথের চোখ পড়ল স্বস্তিক চিহ্নের ওপরে। পুবের দেওয়ালে, সিমেন্ট বাঁধানো মেঝে থেকে কয়েক ফুট ওপরে, মেটে সিঁদুরে আঁকা স্বস্তিক চিহ্ন। গত বিশ্বকর্মা পুজোর সময় আঁকা হয়েছিল। ওখানেই পুজো হয়েছিল। প্রত্যেক বছরই হয়। বিশ্বকর্মা পুজোয় দেবনাথ দরাজ হাতে খরচ করে। আর ওই একটা দিন শয়তানগুলো যদি বেইমান না হত, অন্তত ওই দিনের একটা কারণেই দেবনাথের কাছে ওদের মুণ্ডু নামিয়ে রাখা উচিত। ওই দিন, ও সকলের সঙ্গে রাত্রে মদ খায়। দিশি টিশি না, বিলিতি মদ। নিজের খরচে খাওয়ায়, নিজেও ওদের সঙ্গে বসে বসে খায়। কোনও কারখানার মালিক তা করে? করে না। দেবনাথ করে কেন? না, সে হতে পারে মালিক। কিন্তু সে একজন পুরনো দিনের। লড়াকু ট্রেড ইউনিয়নিস্ট, সংগ্রামী কমিউনিস্ট। সে জেল খেটেছে। সে কি তোদের খালি সামান্য মজুর মনে করে? তা হলে তো দেবনাথ তোদের কাছে, সাহেব স্যার বা বাবু হত। দেবনাথদা বা দেবুদা হত না। ওই রমেশ মিত্তিরের মতো কারখানার মালিক হত যে তার কাজের লোকেদের কুকুর বেড়ালের মতো দেখে। খিস্তি আর গালাগালি করে। তবু সবাই রমেশ মিত্তিরকে ভয় পায়। ওইরকম লোক ওদের দরকার। কিন্তু দেবনাথ তা হতে পারে না। ওর একটা পাস্ট আছে। ও কখনও চাকরি করেনি। কলেজে পড়তে পড়তেই, পার্টিতে ঢুকেছিল। মজুরদের সংগঠিত করেছে। বস্তিতে বস্তিতে ঘুরেছে। আন্দোলন করেছে। কেন? ওর কি কোনও অভাব ছিল? ও কি গরিবের বাড়ির ছেলে ছিল? মোটেই না। ও আদর্শের জন্য লড়েছে। পার্টি যখন বেআইনি ছিল, আন্ডারগ্রাউন্ডে চলে গিয়েছিল, আর সেখান থেকে লড়াই করেছে। হতে পারে, আজ ও একটা কারখানা করেছে। কিন্তু বিপ্লবী মনটা তো রয়েছে। সে জন্যই ও কোনও দিন রমেশ মিত্তির হতে পারেনি। কারখানার মজুরদের সঙ্গে ওর দাদাভাই সম্পর্ক। আর, কাল কা যোগীওই ওঁচার দল, ওকে মজুরি বাড়াবার আন্দোলন দেখাতে এসেছে।
দেবনাথ ট্রাউজারের পকেট থেকে স্যাঁকা তামাকের সিগারেটের প্যাকেট বের করল। হিপ পকেট থেকে গ্যাসলাইটার বের করে সিগারেট জ্বালল। পশ্চিমের দেওয়ালের গায়ে দাঁড় করানো কোরা বডি দুটোর দিকে তাকাল। কোরা কাপড় বলতে যে রকম বোঝায়, সেই রকম। নতুন। কোরা বডি হল, সাইকেল রিকশার কাঠের আসল বডি। তুনআসলে যার নাম ঘোড়া নিমের কাঠ। কাঠ চেরাইয়ের কারখানা থেকে তৈরি হয়ে আসে এই কোরা বডি। কোরা বডি অ্যালুমিনিয়াম দিয়ে মোড়া হয়। দুটো কোরা বডির কাছেই পড়ে আছে, চটের ওপর অ্যালুমিনিয়ামের ডাই করা শিট। রয়েছে টিনের পাতও। টিনের পাত দিয়ে মুড়লে খরচ কম। তবে কোরা বডি অ্যালুমিনিয়ামের পাত দিয়েই মুড়তে হয়। না হলে, টিনে জং ধরে চেহারা খারাপ হয়ে যায় তাড়াতাড়ি। পা রাখবার জায়গাটা অবিশ্যি বেশির ভাগ টিনের পাত দিয়েই মোড়া হয়। সে রকম অর্ডার পেলে, অ্যালুমিনিয়ামেও মোড়া যায়। ফ্যানসি রিকশার অর্ডার পেলে তো কথাই নেই। রবার ক্লথও পেতে দিতে হয়। সব ভঁই হয়ে পড়ে আছে। দুটো কোরা বডি ছাড়াও রয়েছে, একটা মালটানা রিকশার কাঠের পাটাতন। আর একটা কাঠের পাটাতন রয়েছে, স্কুলের রিকশা ভ্যানের জন্য। কলকাতার বাইরে আজকাল বিস্তর ইংলিশ মিডিয়ামের কে জি স্কুলের ছড়াছড়ি। বাচ্চাদের স্কুলে নিয়ে যাবার জন্য পালকির মতো রিকশা ভ্যান চালু হয়েছে। পুরোপুরি চারটি মালের অর্ডার রয়েছে। দুটো রিকশা। তার মধ্যে একটা ফ্যানসি। যাবে সোনারপুর, এক বিড়ির কারখানার মালিকের কাছে।
দেবনাথ সিগারেট টানতে টানতে, দেওয়ালে আলমারির কাছে গিয়ে দাঁড়াল। পাতলা পিতলের পাতগুলো সোনার মতো ঝকঝক করছে। একটা পাতের ওপর পেখম খোলা ময়ুর আঁকা। আর কয়েকটা ফুল। রঙিন রেকসিনের টুকরো। লাল নীল পুঁতি। এ সবই রিকশার গায়ে ডেকরেশানের জন্য। ফ্যানসি রিকশা যাকে বলে। মাথার ওপরে হুডের ওয়াটারপ্রুফ কাপড়ের সঙ্গে, লটকে দেওয়া হয় রঙিন কাপড়ের ঝালর। রঙিন কার্পেট দিয়ে মোড়া হয় বসবার সিট। পিতলের পাত কেটে রিকশা মালিকের নামও লিখে দেবার অর্ডার থাকে। কাতান পড়ে আছে এক পাশে। পিতলের পাত কাটার ধারালো কাতান।
দেবনাথ সরে এসে তাকাল বাখারিগুলোর দিকে। সবে মাত্র আলকাতরা মাখানো হয়েছে। বাঁশের বাখারি দিয়েই তৈরি হয় হুডের খোল। তৈরি করে গ্রামের বিশেষ এক শ্রেণীর কারিগর। বাখারির ওপরে ওয়াটারপ্রুফ কাপড় পেরেক মেরে লাগানো হয়। দুটো রিকশার বাখারি সেট, চারটে চেসিস, সব জায়গায় জায়গায় পাকার হয়ে পড়ে আছে। দু রকমের চেসিস। অর্ডিনারি রিকশার এক রকম। মাল ভ্যান আর ইস্কুল ভ্যানের আর এক রকম। এগুলো একটু বেশি ভারী, চওড়া।
কী নেই? যাবতীয় মাল পড়ে আছে। সাত দিন আগে দেবনাথ কলকাতা থেকে এই সব মাল কিনে এনেছে। বেন্টিংক স্ট্রিট আর বাগরি মার্কেট চষে বেড়িয়ে, টেম্পোতে করে নগদ দামে মাল কিনে এনেছে। রেট পাইকেরি। কারবার নগদ ছাড়া নেই। রেকসিন, ফোম, কার্পেট। সিটের চট, ছোবড়া, স্পঞ্জ। স্পঞ্জের দরকার হয় গোঁজা দিতে। চটের ভিতর ছোবড়া ভরে, স্পঞ্জের গোঁজা দিয়ে সেলাই। তার ওপরে খরিদ্দারের অর্ডার মাফিক রেকসিন, ফোম কিংবা প্লাস্টিক। অবিশ্যি আজকাল প্লাস্টিক অচল হয়ে যাচ্ছে। পাতলা রেকসিনে মোড়া সিক্স প্লাই টায়ার টিউব একপাশে জড়ো করা। স্পোক লাগানো রিম। নতুন, ঝকঝক করছে। অ্যাকসেল, হেভি ডিউটি চেন। সাধারণ সাইকেলের চেন না। রঙের কৌটো, ব্ল্যাক জাপান, আর সিলভার। বাখারিতে রুপোলি ডোরা আঁকা হবে। আর রকমারি হাতল। অনেক তার নাম। বাবু বডি, ডিম বডি, মধুমতী, গঙ্গাযমুনা। গঙ্গাযমুনা সবথেকে বড়। হেভি স্প্রিং, যার ওপর গোটা বডি দাঁড়িয়ে থাকে।
দেবনাথ সিগারেট টানতে টানতে, ঘুরে ঘুরে সব দেখতে লাগল। নিকেল আর পিতলের মাডগার্ড, হ্যাঁন্ডেল, চালকের সিট, ওয়াশার, ল্যাম্প ব্রাকেট, ব্রেক সেট, গিয়ার, প্যাডেল, জাম নাট, সব থরে থরে সাজানো পড়ে আছে। ধুলো জমছে। গত সাত দিন কাজ বন্ধ। ইতিমধ্যে আরও একটা রিকশার অর্ডার এসেছিল। দেবনাথ নিতে সাহস পায়নি। চারটে মালের অর্ডার, গলার কাঁটা হয়ে বিধে আছে। মেটেরিয়েল পড়ে আছে, কাজ হচ্ছে না। আজ পর্যন্ত খদ্দেরদের কাছ থেকে কখনও আগাম টাকা নেয়নি। সেটা একটা ভাগ্য। ও ঠিক চালিয়ে নিয়েছে। আগাম নেওয়া মানেই, নিজেকে বাঁধা রাখা। মাল পুরোপুরি রেডি করব। চালিয়ে দেখে নাও। পুরো পেমেন্ট কর। ক্যাশ দাও, চেনাশোনা পার্টি হলে, চেকও চলতে পারে। কিন্তু ধারে কারবার নেই। অথচ এই স্তৃপাকার মাল পড়ে আছে। পড়ে থাকা মানে, মরে থাকা। অল ডেড’দেবনাথের ভাষায়। প্রত্যেকটি পার্টস অ্যাসেমবলড হবে, গাড়ি তৈরি হয়ে যাবে। তখন একটা সচল জিনিস গড়ে উঠবে। প্রাণ পাবে। এই সব ছোট বড় সব মেটেরিয়েল, মানুষের শরীরের অঙ্গপ্রত্যঙ্গের মতো। জুড়ে দাও, গেঁথে দাও, পোশাক জড়াও। ফিনিশড মাল, জীবন্ত আর চলমান একটা প্রাণীর মতো।
দেবনাথ ঘরে দক্ষিণের কোণে গিয়ে দাঁড়াল। চোখের দৃষ্টি অন্যমনস্ক। ও প্রথম প্রথম ফুরনে কাজ করাত। সব কাজেই, আলাদা আলাদা মিস্তিরি, মজুর। রোজ কাজ, রোজ টাকা। ফুরনের চুক্তি মতো কাজ শেষ করো। টাকা নিয়ে চলে যাও। কোনও উদ্বেগ নেই, অস্বস্তি নেই, ঝামেলা নেই। দত্ত ম্যানুফ্যাকচারার্সের হাতে অর্ডার নেই। কাজও নেই। তুমি মিস্তিরি হও, বেকার বসে থাক। দেবনাথের সঙ্গে কোনও দেওয়া নেওয়া নেই। ঝাড়া হাত পা।
এককালেশুরুতে, এইভাবেই কাজ করে দেবনাথ ব্যবসা দাঁড় করিয়েছিল। কাজে ফাঁকি ছিল না। কাজে ফাঁকি এখনও নেই। যার যেমন অর্ডার, ঠিক সেই রকম ডেলিভারি। খদ্দের খুশি। বাজারে সুনাম এমনি হয়নি। কিন্তু কবে এক সময় থেকে মাথায় ভূত চাপল ফুরনে আর কাজ নয়। রোজের হিসাব যোগ করে, মাস মাইনে চালু করেছিল। স্বপ্নও দেখেছিল, রিকশা তৈরির কারখানা ভবিষ্যতে হয়ে উঠবে মোটর মেরামতের কারখানা। রিকশা যত বাড়ছিল, কলকাতার বাইরে এইসব শিল্পাঞ্চলে মোটর গাড়িও তত বাড়ছিল। এক দিকে রিকশা আর রিকশা ভ্যান তৈরি হবে। আর এক দিকে মোটর মেরামতি কারখানা। নামও ভেবে রেখেছিল। ডাট অটোমোবিলস অ্যান্ড ম্যানুফ্যাকচারার্স। রোজের টাকা, হপ্তার টাকা, কেমন যেন ছোটখাটো, শোনাত। বড় কারখানার মতো, মাস মাইনে চালু করতে না পারলে কেমন যেন ছোটখাটো, পাতি ব্যবসার মতো মনে হয়েছিল। তবে হ্যাঁ, মাস মাইনে মানেই রোজের তুলনায় কিছু কম হবেই। কাজ না থাকলেও মাইনে গুনতে হবে। হপ্তায় এক দিন ছুটি দিতে হবে। পূজা পালপার্বণেও ছুটি। রোজের সঙ্গে পাল্লা দেওয়া যায় না। রমেশ মিত্তির চালাক লোক। সে কখনও ফুরনে ছাড়া কাজ করে না। একটা বডি করতে যা রেট তাই পাবে। আট ঘণ্টার জায়গায় দশ ঘণ্টা খাটো। বারো ঘণ্টা খাটো। চার ঘণ্টাই খাটো না। কাজ পাওয়া নিয়ে কথা। কাজ শেষ, বাজিয়ে দেখে নেয়। টাকা নিয়ে চলে যাও।
দেবনাথ সিগারেটে শেষ টান দিয়ে, মেঝেয় ফেলল। চপ্পল দিয়ে চেপে দিল। দু হাতের মুঠি শক্ত হয়ে উঠল। শিরাগুলো ফুলে উঠল। স্বপ্নঅ্য, স্বপ্ন দেখেছিল ও বড় কারখানার মতো সব ব্যবস্থা চালু করবে? তার সঙ্গে আবার মোটর মেরামতির কারখানা। কলকাতার বড় বড় কোম্পানির মতো গ্যারাজ। কোম্পানি অ্যাক্ট মাফিক বিজনেস করবে। শ্রমিকদের প্রভিডেন্ট ফান্ড দেবে, গ্র্যাচুয়িটি দেবে। স্বপ্ন, অ্যাঁ? ওই সব বিশ্বাসঘাতকদের দল নিয়ে।
আবার সেই খিলখিল হাসি ভেসে এল। দেবনাথ পুবের খোলা দরজার দিকে তাকাল। চোয়াল শক্ত হয়ে উঠল। সরে গিয়ে, উত্তরের খোলা জানালার দিকে তাকাল। গাছতলায় সেই চার জন বসে আছে। কথা বলছে, হাসছে। বাকি চার জন কাছে পিঠেই কোথাও আছে নিশ্চয়। পাহারা দিচ্ছে। যেন ফুরনের মিস্তিরিমজুরদের ডেকে কাজ চালু করা না যায়।
একটা আপ ট্রেন ঝম ঝম শব্দে বেরিয়ে গেল। দেবনাথ আবার একটা সিগারেট ধরাল। কার সঙ্গে এই রঙ্গ আর রঙ্গিণী হাসি হচ্ছে? বাঘের মতো চাপা গরগর শব্দে উচ্চারণ করল, ওই বুক পাছা নাচানো গতর একদিন কুকুরেরা ছিঁড়ে খাবে। হ্যাঁ, কতগুলো ঘেয়ো উপোসি কুকুর। তার আগে, আমি…।
দেবনাথের স্বর ডুবে গেল। যেন সামনে কারোকে দেখে, আচমকা ভয়ে আর লজ্জায় থতিয়ে গেল। অথচ সামনে কেউ নেই। ও নিজেই মার খাওয়া কুকুরের মতো, ডাইস মেশিন টেবিলটার কাছে সরে গেল। ফিসফিস করে বলল, আমার মাথার ঠিক নেই। রাগের চোটে মুখ ফসকে কথাটা বেরিয়ে পড়েছে। সত্যি, মাইরি’…ও কাপুরুষের মতো চাটুকারের হাসি হাসল।
পুবের খোলা দরজা দিয়ে জোড়া প্রজাপতি ঢুকল ঘরের মধ্যে। একটার পিছনে আর একটা যেন জুড়ে গিয়েছে। দেবনাথ দেখল। জাম রং ঢাকাই জামদানির আঁচলের নকশার মতো পতঙ্গ দুটোর রং। কী চায় ওরা এখানে? বাতাসের ঝাপটায় ঢুকে পড়েছে। প্রায়ই এ রকম ঢোকে। ও দেখল, প্রজাপতি দুটো অস্থির পাখায় উড়ে, পিতলের মাডগার্ডের ওপরে চকিতের জন্য বসল। আবার উড়ল। সিক্স প্লাই টায়ারগুলোর গায়ে পাখা ছুঁইয়ে, উড়ে গেল ব্ল্যাক জাপানি রঙের কৌটোর মুখে। আবার উড়ল। স্তূপাকার সব মেটেরিয়াল পার্টসের গায়ে পাখা ছুঁইয়ে, উড়ে গেল উত্তরের জানালার কাছে। বেরিয়ে গেল জানালার বাইরে। রাস্তা দিয়ে গর্জন করে বাস চলে যাচ্ছে। সহিসের চিৎকার শোনা যাচ্ছে। এ ঘরটা কাঁপছে, দেবনাথের চোখে আবার অন্যমনস্কতা নেমে এল। ঠোঁটে চেপে ধরা সিগারেট কাঁপছে। ও ডাইস মেশিন টেবিলের কাছ থেকে সরে এসে, ঘরের চারদিকে পাকার মেটেরিয়াল পার্টসগুলোর দিকে দেখতে লাগল। ডেড’! মনে মনে বলল। মুখটা আবার শক্ত হল। এখন নিজের আঙুলগুলো চিবিয়ে ছিঁড়ে খেলেও, শোধরাবার উপায় নেই। ফুরনের মিস্তিরি মজুরদের ডেকে এনে, কাজ করানো যাবে না। অথচ শুরুতে, ফুরনের কাজ করিয়েই, ও ভাল লাভ করেছে। আরও সাত কাঠা জমি কিনেছে। নিজের আলাদা বাড়ি করেছে।
এখান থেকে, পশ্চিমে, মাইলখানেক দূরে দেবনাথের পৈতৃক বাড়ি। বাড়ি বাগান পুকুর, সব মিলিয়ে বিঘে খানেক জমি। ওর দাদাদের ধারণা ছিল, ও চিরকাল রাজনীতি করবে। ধারণার কারণ, তাদের বিশ্বাস ছিল, দেবনাথ একটা বোকা উল্লুক। অবিশ্যি পার্টিও তাই ভাবত। জেল থেকে বেরিয়ে ও লোকাল কমিটির মেম্বার হতে পারবে ভেবেছিল। লোকাল কমিটি থেকে এক দিন জেলা কমিটিতে যাবে, কল্পনা করত। তারপর পার্টির নমিমেশন পেয়ে এম এল এ। ক্ষমতায় যেতে পারলে অন্তত রাষ্ট্রমন্ত্রী। কিন্তু লোকাল কমিটিতেই যেতে পারেনি। বরং পার্টি চেয়েছিল, ও একজন সাধারণ সদস্যই থাকবে। শ্রমিকদের মধ্যে কাজ করবে। পার্টি সংগঠন বাড়িয়ে তুলবে। উনপঞ্চাশের যত ভুলের আবর্জনা সাফ করে, নতুন নীতি আর কৌশলে পার্টিকে চাঙা করে তুলতে হবে। অথচ ভিতরে ভিতরে পার্টির নীতি আর কৌশল নিয়ে মতবিরোধ শুরু হয়ে গিয়েছিল। দেবনাথ দেখছিল, ওর বয়স পেরিয়ে গিয়েছে তিরিশ। পাটি ওকে মোটেই তেমন আমল দিচ্ছিল না। দেবার কোনও কারণও ছিল না। ওর সে যোগ্যতা ছিল না। থাকলে, ও নিজেই নিজের আসন পাকা করে নিতে পারত। উলটে, ওকে সবাই কেমন ঠাণ্ডাকঁধ ধাক্কা দিচ্ছিল। বিশেষ করে, যখন লোকাল কমিটিতে দাঁড়াতে চেয়েছিল। ও ক্রমে হতাশ হয়ে পড়ছিল। পার্টি থেকে সরে এসেছিল আস্তে আস্তে। জেলে থাকতেই বাবা মারা। গিয়েছিলেন। দাদা বউদিরা করুণা করত। রোজগার ছিল না। বিয়ে করার ইচ্ছা থাকা সত্ত্বেও, করতে পারছিল না। কিন্তু প্রেম করছিল।
পূর্ববঙ্গের দেশ ছাড়া মেয়ে সুমতি। দেবনাথের পাড়ায়, একটা বিশাল পোড়ো বাড়িতে আশ্রয় নিয়েছিল গোটা কয়েক মধ্যবিত্ত পরিবার। জবর দখল বাড়ি। তার মধ্যে এক পরিবার, হরমোহন চক্রবর্তী। এক ছেলে চটকলে মিস্তিরির চাকরি জোগাড় করতে পেরেছিল। আর এক ছেলে রেলের ওয়াগান লুটে হাত পাকিয়েছিল। সংসারেও কিছু টাকাপয়সা দিত। বৃদ্ধ হরমোহন সারা দিন ঘরে বসে থাকতেন। আর স্ত্রীর গঞ্জনায় ভুগতেন। দুই ছেলের পর দুই মেয়ে। বড় সুমতি। ছোট মিনতি। দেবনাথ সুমতিকে প্রথম যখন দেখেছিল, তখন ওর বয়স কুড়িএকুশ। মিনতি অনেক ছোট, দশবাবোর বেশি। ছিল না।
সুমতির রং ফরসা, একটু দোহারা গড়ন। ডাগর কালো চোখ, নাকটিও নেহাত বোঁচা ছিল না। পুষ্ট ঠোঁট দুটিতে কেমন মিটমিটে হাসি লেগেই থাকত। এক মাথা চুল, স্বাস্থ্যটি উজ্জ্বল। একটু বা উদ্ধতই। এমন মেয়ের প্রেমিকের অভাব ছিল না। অনেক ছেলেই ঘুরঘুর করত। দেবনাথও ঘুরঘুর করত। সুমতি দেখেশুনে, দেবনাথকেই প্রশ্রয় দিয়েছিল বেশি। সুমতির মাও দেবনাথকে বেশি খাতির করতেন। সুমতিই প্রথম দেবনাথকে জীবন আর ভবিষ্যৎ সম্পর্কে সচেতন করেছিল। দেবনাথ কি চিরকাল দাদাদের ঘাড়ের বোঝা হয়ে থাকবে নাকি? ও সব রাজনীতি করার কথা চিন্তা করে কী লাভ? চাকরি জুটছে না? ব্যবসা তো করা যায়। টাকা? দেবনাথ যদি কোনও ব্যবসার কথা ভাবে, তা হলে বাড়ির। নিজের অংশ বিক্রি করে দিয়ে টাকা জোগাড় করতে পারে।
সুমতিই প্রথম মন্ত্রণা দিয়েছিল। বাড়ির অংশ বিক্রি করে দিলে, তৎক্ষণাৎ বাড়ি ছাড়তে হবে? ছাড়বে। সুমতিদের সঙ্গেই কোনও রকমে মাথা গুঁজে থাকবে। না থাকতে চাইলে, একটা এক ঘরের ছোট বাসা ভাড়া নিলেই হবে। ব্যবসা করে দাঁড়াতে পারলে, ভবিষ্যতে সবকিছুই মিলবে। দেবনাথ রমেশ মিত্তিরের রিকশা তৈরির কারখানা দেখেছিল। কাজ কারবারের ধাঁচ, লাভলোকসান, সব খতিয়ে দেখেছিল। সুমতিকে বলেছিল। সুমতি এক কথায় সায় দিয়েছিল, লেগে পড়ো।’
দেবনাথ লেগে পড়েছিল। শহরে চেনাশোনা কারবারি বন্ধুর অভাব ছিল না। রমেশ মিত্তিরের শত্রুরও অভাব ছিল না। ভাল কারবার। লাগাতে পারলে, জমে যাবে। একলা রমেশ মিত্তির কেন রিকশা ম্যানুফ্যাকচার করবে। সিদ্ধান্ত নিয়েই, আগে বড় রাস্তা আর রেল লাইনের ধারে এ জায়গা দেখা হয়েছিল। দেবনাথ বাড়ির অংশ বিক্রি করবে শুনে দাদারা ফাঁপরে পড়েছিল। ভেবেছিল, বোকাটার মাথায় এ পোকা কে ঢোকাল? নিশ্চয়ই ওই বাঙাল বামুনদের মেয়েটা? দেখতে শুনতে ভাল, চালাক চতুর বুদ্ধিমতী মেয়ে। মেয়ের মন্ত্রণা, বড় সাংঘাতিক মন্ত্রণা। দাদারা ঝটিতি সিদ্ধান্ত নিয়ে, নিজেরাই দেবনাথের অংশ কিনে নিয়েছিল। মূল্য দিয়েছিল তিরিশ হাজার টাকা। টাকা পেয়েই প্রথম একটি বাসা ভাড়া। তারপরে সুমতিকে বিয়ে। বিয়ের পরেই জমি কিনে, প্রথম এই ঘর তোলা হয়েছিল। বছর না। ঘুরতেই, ব্যবসার উজ্জ্বল ভবিষ্যৎ দেখা দিয়েছিল। দু বছরে, লাগোয়া দক্ষিণের ঘরটা তুলেছিল। এখন যেটা অফিস। আসলে ভাড়া বাড়ি ছেড়ে, সুমতিকে নিয়ে ওই দক্ষিণের ঘরেই উঠেছিল। একটা ঘর, একটা স্যানিটারি প্রিভি, লাগোয়া চানের ঘর।
বারো বছরের মধ্যে বিস্তর পরিবর্তন হয়ে গিয়েছে। দেবনাথ আরও জমি কিনেছে। দক্ষিণে আলাদা। বাড়ি করেছে। কারখানার সঙ্গে দু কাঠা ফারাক রেখে। ইতিমধ্যে সুমতির বাবা মার স্বর্গপ্রাপ্তি ঘটে গিয়েছে। দাদারা যে যার মতো। মিনতিকে সুমতি নিজের কাছে এনে রেখেছে। সব দিকেই উন্নতি হয়েছে। ফাঁক থেকে গিয়েছে একটা জায়গা। সুমতির কোনও ছেলেমেয়ে হয়নি। ওকে দেখলে, এখনও সেই কুড়িএকুশ বছরের মেয়ের মতোই মনে হয়। কিন্তু জীবনের অভিজ্ঞতা তাকে সমীহ করার মতো ব্যক্তিত্ব আর বুদ্ধি দিয়েছে। কেবল সংসারের দায়িত্বই তুলে নেয়নি। দেবনাথের ব্যবসারও সে উপদেষ্টা। টাকা পয়সার চুলচেরা হিসাব তার কাছে। গহনাগাঁটি পরার শখ নেই। কিন্তু গড়িয়ে জমা করার ঝোঁক আছে। সাজগোজের ঠাটবাট নেই। জীবনে কোনও দিন কুঁচিয়ে শাড়ি পরেনি। তা সে যত দামের শাড়িই হোক, আটপৌরে ধরনের সজ্জা বজায় রেখেছে। বই পড়ার বাতিক আছে। মাঝে মধ্যে সিনেমা থিয়েটার দেখতে যায়। তাও খুব কম। তার ব্যক্তিত্বের কাছে, দেবনাথ খাটো মাপের মানুষ। সুমতিকে ও মান্য করে। মনে মনে ভয়ও পায়। একমাত্র মাত্রাতিরিক্ত মদ খেয়ে, মেজাজ খারাপ থাকলে, যা মুখে আসে, সুমতিকে তাই বলে। সুমতি তখন একটা কথাও বলে না। তারপরেও বলে না। কারণ দেবনাথই খোয়ারি কাটবার পরে, সুমতির কাছে মাথা নিচু করে যায়। ল্যাজ নাড়ার ভঙ্গিতে, চাটুবাক্যে মান ভাঙাবার চেষ্টা করে। সুমতি ছেলে ভোলানোর মতো হেসে বলে, ন্যাকামি যথেষ্ট হয়েছে। যাও, অনেক কাজ পড়ে আছে, কাজ করোগে। এখন থেকে বেশি ওই ছাইপাঁশ গিললে, বোতলগুলো সব ভেঙেচুরে দেব, তারপরে যে দিকে দুচোখ যায়, চলে যাব।
চলে যাবার কথাটা সুমতি অনেক বারই বলেছে। যায়নি। কিন্তু দেবনাথ মোটেই সুমতির কথাটাকে কথা মনে করে না। মনে ভয় থেকেই যায়, সুমতি যদি সত্যি চলে যাবে বলে স্থির করে ওকে আটকানো কঠিন হবে। সে জন্য ও মাথা নত করে জোড় হাতে বলে, আর যাই কর, আমাকে ফেলে চলে যেয়ো না। আমি ধনে প্রাণে মারা যাব।
সুমতি ছেলেমানুষকে আদর করার মতো, দেবনাথের গালে ঠোনা মারে, এত যদি ভয় মদ খেয়ে বীরত্ব কেন? যাও, কাজ করো গে।
দেবনাথ বুকে ভরসা আর বল পায়। মিনতি সুমতির বিপরীত। রংটা তেমন ফরসা না। লজ্জা একটু বেশি। দেখতেও সুমতির থেকে রূপসী। কথায় কথায় হাসি, যাকে বলে ঢলানি। যত সাজগোজের বহর, তত বাইরের হাতছানি। পারলে বোধ হয় রোজই সিনেমা দেখে। মিনতির বেলায় সুমতি সবসময় দরাজ। সুমতির মতো দিদি কী করে মিনতিকে প্রশ্রয় দেয়, দেবনাথের মাথায় ঢোকে না। কারখানার মিস্তিরি মজুরদের ও বউদি। সবাই ওকে সমীহ করে। কেউ কোনও রকম বেচাল করে না। সুমতিও সকলের সঙ্গে, আপনজনের মতো হেসে কথা বলে। মাঝে মাঝেই এটাসেটা করে খাওয়ায়। যেন একটা বড় পরিবারের নিপুণা গৃহকত্রী। ওর আচরণে কোথাও বিন্দুমাত্র বেচাল নেই। বরং দেবনাথের সামনে ওরা যেটুকু বা হাসি ঠাট্টা করে, সুমতিকে দেখলে মুখে একেবারে কুলুপকাটি। আর সুমতি একটু হাসলে, ওরা গলে যায়। অথচ বেচালই যার চাল, সেই মিনতিকে সুমতি একটা কড়া কথা বলে না। কোনও বিষয়ে বাধা দেয় না। বরং প্রশ্রয়টাই চোখে পড়ে। দেবনাথ নিজেও কি মিনতির প্রতি একটু দুর্বল না? আসলে পুরুষ হিসাবে, ও মানুষটাই দুর্বল। মনে করে, মিনতির ওপর ওর একটা অধিকার আছে। মিনতি যখন অন্য পুরুষের সঙ্গে হেসে ঢলে কথা বলে, ওর বুকে জ্বালা ধরে। ওর সঙ্গে বললে, খুশি হয়। মিনতি তো ওরই আশ্রিতা। ওরটাই খায় পরে। অতএব, মিনতির ওপর এক এক সময় ওর আকর্ষণ যখন দুর্নিবার হয়ে ওঠে, একটা অন্ধ আবেগে বুকে চেপে পিষ্ট করতে ইচ্ছা করে। আর সেটা গোপন করার ক্ষমতাও ওর থাকে না। এবং আশ্চর্য, সুমতি সেইসব মুহূর্তে, একটা অলৌকিক দৈবের মতো আবির্ভূত হয়। সুমতি মুখে কিছুই বলে না। কেবল কঠিন অপলক চোখে দেবনাথের চোখের দিকে তাকায়। দেবনাথ কুকুরের মতো ল্যাজ গুটিয়ে পালায়। আরও আশ্চর্য, সুমতি পরে, কোনও সময়েই ওকে সেই বিষয়ে কিছু জিজ্ঞেস করে না। বলেও না। ওর ভিতরে থাকে একটা আড়ষ্ট হীনম্মন্যতা। মিশে থাকে ভয়। যে কারণে, মিনতির বিরুদ্ধে সুমতিকে কোনও নালিশ জানাতে পারে না। অন্য আর এক চিন্তা, মিনতি কোনও দিন এ সংসার ছেড়ে চলে যাবে, দেবনাথ মনে প্রাণে তা চায় না।
সাত দিন আগে, সকালবেলা মজুরি বাড়ানোর কথা উঠেছিল। দেবনাথ তার আগের দিন রাত্রেও জানতে পারেনি, শয়তানগুলো এ রকম একটা মতলব ফেঁদেছে। প্রথমে কথাটা শুনে ও অবাক হয়েছিল। তারপরে ভেবেছিল, দেবনাথের সঙ্গে ওরা মজা করছে। দেবনাথ হেসে বলেছিল, কাজের সময় ইয়ার্কি ভাল লাগে না। অনেক কাজ জমে আছে, কাজে লেগে পড়ো।
আপনার সঙ্গে ইয়ার্কি করি না, দেবুদা। পালের গোদাটা মুখ গম্ভীর করে বলেছিল, এটা ইয়ার্কির কথাও না। দুতিন মাস ধরেই ভাবছি কথাটা বলব। ফুরনের হিসেব করেও দেখেছি, আমাদের মাস মাইনে অনেক কম। একটা বডি করলে, একজন মিস্তিরি পায় পনেরো টাকা। আমরা যারা বডি মিস্তিরি, মাস মাইনের হিসেবে একটা বডির জন্য আটন’ টাকার বেশি পাই না। অথচ কাজ করি কম করে দশ ঘণ্টা। এভাবে চলতে পারে না। আপনি হিসেব নিয়ে বসুন। মাসে কটা মাল ফিনিশ হয়, আর তার মজুরির পড়তা কী পড়ে, দেখুন।
দেবনাথ শুনছিল, আর ভিতরে ভিতরে ফুঁসছিল। তারপরে চিৎকার করে উঠেছিল, কিছু দেখব না। ও সব হিসেব টিসেব আমাকে শোনাতে আসিস না। মাইনে বাড়ানো? ছেলের হাতের মোয়া? মামদোবাজি? কী জন্যে মাইনে বাড়াব? আমার লাভ বেড়েছে? কোনও পার্টসের দাম কমেছে?
সবই জানি দেবুদা। পালের গোদাটা বলেছিল, আপনার মাল পিছু লাভ বাড়েনি, কিন্তু কাজ বেড়েছে। মাসে আজকাল কম করে ষোলোসতেরোটা ফিনিশ মাল তৈরি হচ্ছে। সে দিক দিয়ে দেখতে গেলে আপনার আয় বেড়েছে। একটু আমাদের মুখের দিকেও দেখুন। আমরা আপনার কাছে চেয়ে নিচ্ছি।
দেবনাথ হুংকার দিয়েছিল, চাইলেই দুনিয়ায় সব পাওয়া যায় না। কারোর মুখ দেখবার দরকার নেই। আমার। যা মাইনে পাচ্ছিস, তাতে পোয় কাজ কর, নয় তো চলে যা। মিস্তিরি মজুরের অভাব নেই। আমি ফুরনে কাজ করাব।
তা আমরা করতে দেব না। পালের গোদাটা বেশ শক্ত গলায় বলেছিল, কোনও মিস্তিরি মজুরকে আমরা এ কারখানায় ঢুকতে দেব না। আমাদের কাজ আমরাই করব, মজুরিও বাড়াতে হবে।
দেবনাথের তামাটে মুখ, বড় চোখ দুটো লাল হয়ে উঠেছিল। খানিকটা অবাক সুরেই বলেছিল, ও! আন্দোলন ফলানো হচ্ছে? সংগ্রাম? মজুরি বাড়ানোর আন্দোলন? দেবনাথ দত্তকে শ্রমিক আন্দোলন দেখানো হচ্ছে? যে শ্রমিক আন্দোলন করে স্বাধীন ভারতে জেল খেটে এসেছে!
সে আপনি কী করেছেন না করেছেন, আপনি জানেন!’ পালের গোদাটা একই কথা বলে যাচ্ছিল, ও সব কথা অনেক বার শুনিয়েছেন। তাতে আমাদের পেট ভরে না। আমরাও মজুর মিস্তিরি মানুষ। চার বছরের মধ্যে আপনি আমাদের একটা পয়সাও মাইনে বাড়াননি। সব জিনিসের দাম বেড়েছে। আমাদের খেয়ে পরে বাঁচতে হবে তো। এই নিন, আমাদের দরখাস্ত। ওতেই লেখা আছে, কার কী হারে মাইনে বাড়াতে হবে।
দেবনাথ ছোঁ মেরে কাগজটা নিয়ে, দলা পাকিয়ে ছুঁড়ে দিয়েছিল ঘরের এক কোণে, নিকুচি করেছে। দরখাস্তের। বেরিয়ে যা সব আমার সামনে থেকে। বেরো।
সবথেকে বয়স যার বেশি, মিস্তিরি হারু ফেসো গলায় হেসে উঠেছিল, বেরিয়ে তো যাব গো বাবু। তবে তুমি মজুর আন্দোলন করে জেলে গিছলে, এ বারফটটাই আর কোরো না।
মানে? আমি জেলে যাইনি?’ দেবনাথ ক্ষেপে উঠেছিল।
হারু বলেছিল, গিছলে, কিন্তু তুমি আসলে ও সব কিছু নও বাবু। মজুর আন্দোলন করলে, কেউ এ রকম কথা বলে না। তোমার জেলে যাবার গপপোটা এখন বারফটটাই বলে মনে হয়। তুমি যে কী মাল, সরকার জানলে, তোমাকে জেলে বসিয়ে খাওয়াত না। আমাদের বের করে দিচ্ছ দাও, কিন্তু তোমার দত্ত কোম্পানির কারখানা চলবে না।
দেবনাথ কিছু বলার আগেই, সবাই বেরিয়ে গিয়েছিল। ও দাঁতে দাঁত চেপে বলেছিল, বেইমানের দল। ট্রেটারস। ভাত ছড়ালে কাকের অভাব? আমাকে মজুর আন্দোলন দেখাতে এসেছে?’ …ও দরজা জানালাগুলো ধাই ধাই শব্দে বন্ধ করে দিয়েছিল। কিন্তু ক্ষেপে উঠলেও ওর চোখে মুখে কেমন একটা বিস্ময়ের অভিব্যক্তি ছিল। কারণ সমস্ত ব্যাপারটাই ওর কাছে অভূতপূর্ব, অপ্রত্যাশিত ছিল। ভাবতেও। পারেনি, ওরা মাইনে বাড়াবার দাবি করতে পারে। কারখানা অচল করে দেবার ভয় দেখাতে পারে। দরজা জানালা বন্ধ ঘরটার মধ্যে ও খাঁচায় পোরা বাঘের মতো পায়চারি করেছিল। তারপরে হঠাৎ মনে পড়তেই, দলামোচড়া দরখাস্তটা ঘরের কোণ থেকে কুড়িয়ে নিয়েছিল। খুলে পড়েছিল। দাবিপত্র না, আবেদন, সকলেরই পঁচিশ ভাগ করে মাইনে বাড়ানো হোক। পঁচিশ ভাগ! মামদোবাজি? ও আবার কাগজটা দলা পাকিয়ে ছুঁড়ে ফেলে দিয়েছিল। সুমতির কাছে গিয়েছিল। সুমতি তখন গ্যাসের উনোনে সকালের জলখাবার তৈরি করছিল। দেবনাথ বলেছিল, তুমি কিছু শুনেছ, ওই হারামজাদাদের কথা?
কোন হারামজাদা?’ সুমতি অবাক চোখে তাকিয়েছিল।
দেবনাথ কারখানার দিকে হাত তুলে দেখিয়ে বলেছিল, ওই মিস্তিরি মজুরদের কথা?
এরা আবার হারামজাদা হল কবে থেকে? সুমতি গ্যাস উনোনের কড়ার দিকে মুখ ফিরিয়ে নিয়েছিল। হাসি রাগ বিস্ময়, কিছুই ছিল না ওর মুখে। এমনকী জিজ্ঞাসাও। তবু জিজ্ঞেস করেছিল, কী করেছে ওরা?’
দেবনাথ বলেছিল, ওরা পঁচিশ পারসেন্ট মাইনে বেশি দাবি করছে। আর ভয় দেখিয়েছে, কারখানা অচল করে দেবে, কোনও ফুরনের মজুরি মিস্তিরিদের ঢুকতে দেবে না। এত সাহস ওদের?
তা তুমি কী বললে? সুমতি মুখ না ফিরিয়েই জিজ্ঞেস করেছিল।
দেবনাথ কঠিন স্বরে বলেছিল, কী আবার? বলে দিয়েছি, এক পয়সাও মাইনে বাড়াব না।’
হাত ধুয়ে খেতে বসো।সুমতি বলেছিল, জলখাবার হয়ে গেছে।
রান্নাঘরের পাশেই খাবার ঘর। দেবনাথ খাবার ঘরের বেসিনে হাত ধুতে ধুতে বলেছিল, আমি ঠিক বলিনি?
সুমতি খাবার টেবিলে গরম পরোটা আর আলুর হেঁচকি বেড়ে দিয়েছিল। হেসে বলেছিল, আমি কি এ সবের ঠিক বেঠিক কিছু বুঝি নাকি? তুমি যা ঠিক ভেবেছ, বলেছ।
দেবনাথও হেসেছিল। ধরেই নিয়েছিল, সুমতি ওর কথাই ঠিক বলে মেনে নিয়েছিল। খাবার খেতে খেতে বলেছিল, আমার জেল খাটা নিয়ে, ওই বুড়ো হারুটা কী বলছিল, জানো? বলছিল, ও কথা বলে নাকি আমি বারফটটাই করি। কত বড় সাহস! আমাকে মজুর আন্দোলন দেখাতে এসেছে?
মিনু খেতে আয়। সুমতি মিনতিকে ডেকেছিল। ওই প্রসঙ্গে আর কোনও কথা বলেনি।

দেবনাথ আবার খিলখিল হাসি শুনতে পেল। ওর চোয়াল শক্ত হল। পুবের দরজা দুটো বন্ধ করে, অফিস ঘরে গেল। একটা বড় টেবিল। গোটা কয়েক চেয়ার। ওর নিজের চেয়ারটা গদি আঁটা। টেবিলের ওপর কিছু কাগজ ফাইল। রবার কোম্পানির ছাইদানি। একটা প্লাস্টিকের বাটিতে কিছু নাট বল্ট, একটা ব্লেড। পূর্ব দিকের বন্ধ দরজার মাথার ওপরে মাটির গণেশের মূর্তি। পশ্চিম দিকে, বড় রাস্তায় যাবার দরজাটাও বন্ধ। দক্ষিণের দরজা খোলা। দরজার কাছ থেকে চার ফুট ইট বাঁধানো রাস্তা, বসত বাড়ির পিছনের বারান্দা পর্যন্ত গিয়েছে। প্রায় দুকাঠা খোলা জমির ওপরে আসল বাগান। সুমতির হাতে তৈরি বাগান। চার ফুট ইটের রাস্তার দুপাশে, কলা গাছ থেকে নারকেল গাছের চারা। লেবু জবা শিউলি। বেল টগর জুই অপরাজিতা। পশ্চিমের বড় রাস্তার দিকে উঁচু পাঁচিল। পুব দিকেও পাঁচিল আছে, বসত বাড়ির আবরু রক্ষার জন্য।
দেবনাথ দক্ষিণের দরজা দিয়ে বাইরে গেল। একতলা বাড়ির তিন দিকেই ছাদ ঢাকা বারান্দা। গ্রিল দিয়ে বারান্দা ঘেরা। বসত বাড়িতে ঢোকবার রাস্তা দক্ষিণ দিকে। এ বাড়ির সীমানা পেরিয়ে, দক্ষিণ দিকে অন্য একজনের পাঁচিল ঘেরা বড় বাগান।
দেবনাথ বাড়ির দিকে তাকাল। বাড়ির পিছন দিকে বাথরুম, রান্নাঘর। সেপটিক ট্যাঙ্কও পিছন দিকে। সুমতি বোধ হয় রান্নাঘরে। দেবনাথ বাগানের পুব দিকে গেল। দক্ষিণ দিকে দেখল। যা ভেবেছিল, ঠিক তাই। বাড়ির দক্ষিণে, পুব দিকে পাঁচিলের ধারে বড় একটা আমগাছ। আমগাছ সহই জমিটা কেনা হয়েছিল। আম গাছের নীচে বসে ছিল হারু আর ফটিক। তাদের সামনে দাঁড়িয়ে মিনতি। মাথার চুল খোলা, বাতাসে উড়ছে। শাড়ির আঁচল গাছকোমরে জড়ানো। ও রকম জড়ানোর অর্থ একটাই। সরু কটি, চওড়া নিতম্ব, মেদহীন পেটের ওপরে বুক জোড়া আরও স্পষ্ট আর উদ্ধত করে তোলা। দেবনাথের এটাই বিশ্বাস। আর ওই ফটিক, কারখানার পালের গোদা। খুব সাধারণ মোটা কাপড়ের কালো ট্রাউজার। আর বুক খোলা, বগল ঘেঁড়া একটা নীল রঙের হাওয়াই শার্ট গায়ে। লম্বা প্রায় ছ ফুটের মতো। রোগা কিন্তু শক্ত চেহারা। এক মাথা রুক্ষ চুল। কালো চোখ দুটো ঝকঝকে। বয়স ছাব্বিশসাতাশ হলেও, আর এক জোড়া মোটা গোঁফ থাকা সত্ত্বেও, মুখে এখনও একটা কোমল ভাব আছে। মেয়েদের মতো টিকোলো নাক। চিবুকে একটা সরু খাঁজ।
শুয়োরের বাচ্ছা! দেবনাথ চোয়াল শক্ত করে মনে মনে বলল। এই ফটিক পাঁচ বছর আগে, ওর রিকশা চালাত। হ্যাঁ, দেবনাথের চারটি রিকশা ভাড়া খাটে। আজকাল প্রত্যেক রিকশার জন্য, মালিকের রোজ পাওনা চার টাকা। পাঁচ বছর আগে ছিল আড়াই টাকা। ফটিক চাকি ভদ্রলোকের বাড়ির গরিব ছেলে। থার্ড ডিভিশনে স্কুল ফাইনাল পাস করেছিল। পাঁচ বছর আগে, দেবনাথের রিকশা চালাতে এসেছিল। রোজের টাকা পাবার জন্য ছেলেটার পিছনে পিছনে ঘুরতে হত না। অন্য রিকশাওয়ালাদের পিছনে যেমন ঘুরতে হয়। অধিকাংশই জুয়াড়ি আর মদখোর হয় রিকশাটানারা। ফটিকের সে সব দোষ ছিল না। আজকাল অবিশ্যি মাঝে মধ্যে খায়, তবে লুকিয়ে। কেবল বিশ্বকর্মা পুজোর দিন, দেবনাথ নিজেই খাওয়ায়। তখন ফটিকের চেহারা ছিল আরও রোগা। চোখের কোলে কালি। গোটা চেহারায় আর মুখে অনাহারের ছাপ। ছেলেটার ওপর দেবনাথের মায়া পড়ে গিয়েছিল। মাস দুয়েক রিকশা চালাবার পর, ও নিজেই ফটিককে বলেছিল, রিকশা না টেনে, রিকশা বানাবার কাজ শেখো। মজুরিও বেশি পাবে, রিকশা টানার ধকলও সইতে হবে না। আফটার অল, তুমি তো ভদ্রলোকের ছেলে, লেখাপড়াও শিখেছ।’…সেই থেকে ফটিক রিকশা তৈরিতে লেগেছিল। হাত পাকিয়েছিল বডি মিস্তিরি হিসাবে। এখন ওর মত ভাল বডি মিস্তিরি এ তল্লাটে নেই। ফটিককে কারখানার কাজে লাগানোয়, সুমতিও খুশি হয়েছিল। ফটিককে সে স্নেহ করে। রমেশ মিত্তির ফটিককে অনেক টোপ দিয়েছে, নিজের কারখানায় নিয়ে যাবার জন্য। ফটিক যায়নি। ফটিক কেবল বডি মিস্তিরি না। বারো ঘণ্টার মধ্যে একটা পুরো রিকশা তৈরি করতে পারে একাই। ফ্যানসি রিকশার বডিতে, পিতলের নকশা আঁকতে, কাটতে, জুড়তেও ওর জুড়ি নেই। হারুও ভাল বডি মিস্তিরি। ডাইস থেকে ড্রিল মেশিনের সব কাজ করতে জানে।
ফটিক কিছু বলছিল। হারু বিড়ি টানতে টানতে হাসছিল। মিনতি ফটিকের কথা শুনেই, খিলখিল করে হেসে উঠছিল। ছেনালি। তা ছাড়া আর কী? মিস্তিরি মজুরদের সঙ্গে ওভাবে হেসে কথা বলার মানে কী? বিশেষ করে, যারা ওর ভগ্নিপতির সঙ্গে শত্রুতা করছে, তাদের সঙ্গে এখনও ওইভাবে হাসিগল্প? দেবনাথের মোটেই পছন্দ না, ফটিকরা বসতবাড়ির সীমানার মধ্যে আসে। বরাবরই আসে, উঠোনে বসে। প্রয়োজনে, ঘরের ভিতরেও যায়। বিশেষ করে ফটিক। অনেকটা বাড়ির ছেলের মতোই, তা বলে এখনও আসবে? মাইনে বাড়াবার জন্য যারা দেবনাথের বিরুদ্ধে লড়ছে, কাজ বন্ধ। করে সর্বনাশ করছে, খরিদ্দারদের কাছে ওকে অপদস্থ করছে, তারা বাড়ির উঠোনে বসে গল্প করবে? ওর শালির সঙ্গে মজাকি করবে? আর শালিও ওই রকম ঢলানিপনা চালাবে? সুমতির কি কিছু মনে হয় না? বোনকে কিছু বলতে পারে না। ওই শুয়োরগুলোকে বাড়ির সীমানা থেকে তাড়িতে দিতে পারে না?
দেবনাথ দাতে দাঁত পেষে, আর মনে মনে অবাক হয়। সুমতি ওদের কিছু বলে না। বরং যে রকম হেসে কথা বলে, সে রকমই বলে। যেন কারখানায় ধর্মঘটের ব্যাপারটা সুমতির কাছে কোনও ঘটনাই না। এ বিষয়ে একটা কথাও দেবনাথের সঙ্গে বলে না। দেবনাথ বললে, চুপচাপ কেবল শুনে যায়। ও কি বুঝতে পারছে না, দেবনাথের সর্বনাশ হয়ে যাচ্ছে? সাত দিন হয়ে গেল, একটাও মাল তৈরি হয়নি। নতুন অর্ডার নিতে পারছে না। যে সব খরিদ্দার অর্ডার দিয়েছে, তারা কদিন চুপ করে থাকবে? দেবনাথ অ্যাডভান্স নেয় না বটে। খরিদ্দাররা মুখের উপর কিছু বলতে পারে না। কিন্তু সরে পড়লে, তাদের আর আটকানো যাবে না। আর এই সর্বনেশে হারামজাদাগুলো বাড়ির উঠোনে বসে হাসি মশকরা করছে। সুমতি তেলেভাজা মুড়ি চা করে খাওয়ায়নি তো? যে রকম মাঝেমধ্যে খাইয়ে থাকে? স্বামীর শত্রুদের এতটা খাতির নিশ্চয়ই করবে না।
দেবনাথকে দেখামাত্রই, মিনতি হাসি থামিয়ে আড়ষ্ট হয়ে গেল। ফটিক আর হারুও কথা হাসি থামিয়ে চুপ করে গেল। মিনতি পিছন ফিরে প্রায় ছুটেই চলে গেল বাড়ির মধ্যে। দেবনাথ শক্ত মুখে, শুয়োলোকা ভুরু কুঁচকে এক মুহূর্ত দাঁড়িয়ে রইল। তারপর এগিয়ে গেল পাঁচিলের ধারে আমগাছের দিকে। বাতাসে গাছের ডালপালায় ঝরঝর শব্দ। ধুলো উড়ছে। কোকিলটা কোথায় কোন গাছ থেকে। ডেকেই চলেছে। দেবনাথ গাছতলার সামনে গিয়ে দাঁড়াল। ঘৃণা মেশানো রাগী চোখে তাকাল ফটিক। আর হারুর দিকে। হারু বিড়িটা ফেলে দিল। ফটিক দেবনাথের দিকে তাকাল। দেবনাথ ডান হাতের তর্জনী তুলে দুজনকে দেখিয়ে বলল, ইউ টুমাই এনিমি।’
বাংলায় বলুন না।’ ফটিক নির্বিকার মুখে বলল।
দেবনাথের মুখ রাগে আরও চওড়া হয়ে উঠল, জানি, মূর্খেরা ইংরেজি বোঝে না। আমি চাইনে, আমার শত্রুরা আমার বাড়ির উঠোনে এসে বসবে। গেট আউট, বেরিয়ে যাও এখান থেকে। আমার বাড়ি আর কারখানার ত্রিসীমানায় আমি তোদের মুখ দেখতে চাইনে।
খুব তো তড়পাচ্ছেন, আর তাড়িয়ে দিচ্ছেন। ফটিক ঝেঝে বলল, তাড়িয়ে দিচ্ছেন, চলে যাচ্ছি। আমাদের বকেয়া মাইনেটা মিটিয়ে দিন।
দেবনাথের চোখে একটু আশার আলো ফুটল। কিন্তু সেটা ওদের জানতে দিতে চাইল না। বলল, তা মিটিয়ে দিচ্ছি, আজ এখনই দিচ্ছি। কারখানার সঙ্গে তোরা আর সম্পর্ক রাখবি না তো? একেবারে ছেড়ে চলে যাবি তো?
তাই কখনও যাই নাকি?’ ফটিক হাসল, আপনি ভাবছেন, আমরা একেবারে ছেড়ে চলে যাব, আর আপনি অন্য লোক এনে ফুরনে কাজ করাবেন? তা আমরা হতে দেব না।
দেবনাথ পা তুলে মাটিতে লাথি মারল, কারখানা কি তোদের বাপের সম্পত্তি না কি?
বাপ তুলে গাল দিচ্ছেন?’ ফটিক হাসল, কিন্তু ওর চোখের দৃষ্টি কঠিন, না, কারখানা আমাদের বাপের নয়, আপনারই। কিন্তু কাজ তো করি আমরাই। মাল বানাই আমরা। কাল তো শাসিয়েছিলেন, পুলিশ ডেকে ফুরনে কাজ করাবেন। তা পুলিশ ডাকলেন না কেন? ফুরনে কাজ করালেন না কেন?
দেবনাথ হুমকে উঠল, সে কৈফিয়ত তোদের দিতে হবে নাকি?
দরকার নেই।’ ফটিক বলল, শাসিয়েছিলেন, তাই বললাম। তবে কোনও মিস্তিরি মজুরই আপনার কারখানায় কাজ করতে আসবে না। মনে রাখবেন, তাঁরা আমাদের বন্ধু, আপনার নয়। যাক গে, বকেয়া মাইনেটা কি আজই মিটিয়ে দেবেন?
দেবনাথ সজোরে ঘাড় নাড়ল, না, দেব না। কাজ বন্ধ রেখে, বকেয়া মাইনে চাইছিস? ইউ অল বেইমানের দল! একটা পয়সাও দেব না। নাউ গেট আউট।
চলো হারুদা। ফটিক উত্তরের দিকে পা বাড়াল। দেবনাথের দিকে তাকাল, আমাদের না খাইয়ে মারছেন। এখনও বলছি, কাজটা ভাল করছেন না। আমরা অন্যায্য কিছু চাইনি। কারখানা লাটে উঠে যাবে, বলে রাখছি।
দেবনাথ মুঠি পাকিয়ে ফটিকের দিকে দু পা এগিয়ে গেল, বেরো এখান থেকে। কারখানা লাটে তুলবি? তোর বাপের কারখানা পেয়েছিস, লাটে তুলবি? মগের মুলুক? বেশি কথা বললে মুখ ভেঙে দেব।
না, ওটা পারবে না বাবু। হারু মিস্তিরি ফোকলা দাঁতে হেসে বলল, সত্যি তো এটা মগের মুলুক নয়? তুমিই বললে। এত সহজে মুখ ভাঙা যায় নাকি? সত্যি একটু মাথা ঠাণ্ডা করে ঘরে বসে ভাবো। মিছিমিছি গালাগাল দিয়ো না।’
ফটিক আর হারু, দুজনেই উত্তর দিকে চলে গেল। দেবনাথ ক্রুদ্ধ চোখে তাকিয়ে রইল। বাতাসে যেন কেমন একটা ঝোড়ো বেগ। দক্ষিণের পাঁচিল ঘেরা বাগান থেকে শুকনো পাতা উড়ে আসছে। তার সঙ্গে ধুলো। দেবনাথ ঘুরে, বারান্দার দিকে গেল। কাজের মেয়েটি বেরিয়ে এল এক গোছা সাবানকাঁচা জামাকাপড় নিয়ে। দেবনাথকে দেখে যেন ভয়ে কুঁকড়ে গেল। কোনও রকমে পাশ কাটিয়ে উঠোনে নেমে গেল। দেবনাথ সামনের ঘরে ঢুকল। বসবার ঘর। বাঁ দিকে, দুটো শোবার ঘর। বসবার ঘরের পাশে খাবার ঘর। ও সে দিকে গেল। সুমতি রান্নাঘরের ভিতরে রান্না করছে। মিনতিকে দেখা যাচ্ছে না। দেবনাথ রান্নাঘরের দরজার সামনে গিয়ে দাঁড়াল। সুমতি পিছন ফিরে বসে রান্না করছে।
আমি ওদের আজ বলে দিয়েছি, ওরা যেন আর আমার বাড়ির ত্রিসীমানায় না আসে। দেবনাথ সুমতির ঘাড়ের দিকে তাকিয়ে বলল।
সুমতি মুখ না ফিরিয়ে, গ্যাস উনোন থেকে কড়া নামাল। চাবি ঘুরিয়ে, উনোন নিবিয়ে দিল, ও। সে তুমি যা ভাল বুঝেছ করেছ। মিনুর একটা ব্যাপার হয়েছে।’
কী ব্যাপার?’ দেবনাথের ভ্রুকুটি চোখে অনুসন্ধিৎসু কৌতূহল।
সুমতি দেবনাথের দিকে তাকাল। তার পান খাওয়া ঠোঁটে মৃদু হাসি, ও নাকি ফটিককে ভালবাসে। ফটিকও। ওরা বিয়ে করবে।
হোয়াট?’ দেবনাথ ঘর কাঁপিয়ে গর্জে উঠল, ওই লোচ্চা আমার কারখানার ধর্মঘটী মিস্তিরি, যে একসময় রিকশা চালাত, তোমার বোন তাকে বিয়ে করবে?
সুমতি সামনের ঘটি কাত করে, হাতে ঢালল। আঁচলে হাত মুছতে মুছতে উঠে দাঁড়াল, তা ওদের যদি ইচ্ছে হয়, তুমি আমি কী করতে পারি?’ সুমতি শান্ত স্বরে বলল, ওরা নিজেদের মতো নিজেরা বিয়ে করবে। আমরা কিছু দিতে যাচ্ছি নে।’
তা বলে, ও রকম একটা লোজ্জা লাফাঙাকে?’ দেবনাথের গলার স্বরে উগ্র ক্রোধ আর বিস্ময়।
সুমতির ঠোঁটের হাসি মিলিয়ে গেল, লোচ্চা লাফাঙা কি না জানি নে, তবে গরিব। তা মিনু যদি ও রকম গরিব ছেলেকে বিয়ে করতে চায়, আমাদের বলার কী আছে? আমার কোনও আপত্তি নেই।
কিন্তু ও আমাদের শত্রু।’
সেটা তো তোমার কারখানার ব্যাপার। সুমতি আবার একটু হাসল, বিয়ের সঙ্গে তার কী সম্পর্ক? মিনু তো বিয়ে করে এ বাড়িতে থাকবে না।
দেবনাথ সুমতির মুখের দিকে অবাক চোখে তাকাল। কোথায় যেন সব গোলমাল হয়ে যাচ্ছে। ফটিকের সঙ্গে মিনতির বিয়ে, আর সুমতির কোনও আপত্তি নেই। ভাবা যায়? অথচ সুমতি অনায়াসেই রাজি। দেবনাথ পিছন ফিরতে উদ্যত হল। সুমতি বলল, আর একটা কথা। আমি তো কোথাও কোনও দিন বাইরে যাইনি। ভাবছি, কিছুদিনের জন্য একটু পুরী বেড়াতে যাব। তোমার তো এখন কোনও অসুবিধে নেই। কারখানা বন্ধ।
দেবনাথ অধিকতর অবাক চোখে সুমতির দিকে ফিরে তাকাল, এখন পুরী বেড়াতে যাবে? এই দুঃসময়ে? কারখানা বন্ধ মানে কী? ওরাই তো কারখানা বন্ধ করে রেখেছে, কাজ করছে না। এ সময়ে আমি যাব কেমন করে?’
তা হলে তুমি থাকো।’ সুমতি বলল, মিনুর বিয়ের এখনও দেরি আছে। ওরা রেজিষ্ট্রি করে বিয়ে করবে। আমি আর মিনুই বেড়িয়ে আসি। তুমি ট্রেনের টিকিট কেটে দিতে পারবে তো?
দেবনাথের মনে হচ্ছিল, ওর মাথাটা ভারী হয়ে আসছে। ভিতরটা শূন্য। সুমতির শান্ত মুখের দিকে তাকিয়ে, অবাক স্বরে জিজ্ঞেস করল, তোমরা দুজন মেয়েছেলে পুরী যাবে? কোনও দিন যাওনি। কোথায় উঠবে, থাকবে।
সে আমরা ঠিক ব্যবস্থা করে নেব।’ সুমতি খুব সহজেই বলল, মেয়েছেলে তো কী? মেয়েরা আজকাল কত কী করছে। ট্রেনে উঠলে, সোজা পুরী গিয়ে নামব। একটা হোটেল দেখে উঠব। তুমি যদি টিকিট কেটে না দিতে পারো, আমি দাদার ছেলেকে বলে ব্যবস্থা করতে পারি।’
দেবনাথ নির্বাক অপলক অবাক চোখে সুমতির মুখের দিকে তাকিয়ে রইল। মনে হল, ওর ভারী মাথাটার মধ্যে, যেন ঢাক বাজছে। এ কি সব অভাবিত কথা। মিনতি বিয়ে করবে ফটিককে। সুমতি এ সময়ে পুরী বেড়াতে যেতে চাইছে। সুমতিও ওর চোখের দিকে তাকিয়ে ছিল। দেবনাথ কী বলবে, ভেবে পাচ্ছে না। সুমতি আবার বলল, বেলা কম হয়নি। চান করতে যাও। আমার রান্না শেষ।
কিন্তু সুমি, তুমি তুমিমানে টিকিট কেটে দিতে পারি আমি, কিন্তু দেবনাথের চোখে অস্থির অসহায়তা ফুটে উঠল, আমি একটু ভাবি, কেমন?
সুমতি লক্ষ্মী মেয়ের মতো ঘাড় কাত করল, ভাবো। আজকের দিনটা ভাবো।’
দেবনাথ খাবার ঘর থেকে বেরিয়ে এল। বাইরে এসে চারদিকে তাকাল। কেউ কোথাও নেই। বাতাসের বেগে ধুলো উড়ছে। পাতা ঝরছে। কোকিলটা ডেকেই চলেছে। দেবনাথ সোজা ওর অফিস ঘরে গেল। পকেট থেকে চাবি বের করে, বড় দেরাজ খুলে রা=এর বোতল বের করল। মুখ খুলে নির্জলা বেশ খানিকটা গলায় ঢেলে দিল। মুখ বিকৃত করে, বোতল রাখল টেবিলের ওপর। সিগারেট ধরাল একটা। গণেশের মূর্তির দিকে এক বার দেখল। আর মনে পড়ল ওর কুষ্টির ছকটার কথা। মনে করতে পারছে না, জ্যোতিষী এ সময়ের কোনও ভবিষ্যৎবাণী করেছিল কি না। ও আবার বোতল তুলে গলায় ঢালল। বিড়বিড় করে বলল, এ সবের মানে কী? আমাকে সবাই ছেড়ে যেতে চাইছে?’ ও ঘন ঘন বোতল তুলে গলায় ঢালতে লাগল, আর খানিকক্ষণের মধ্যেই মাথাটা টেবিলের ওপর লুটিয়ে পড়ল।
দেবনাথ জানে না, কতক্ষণ টেবিলে মাথা পেতে পড়ে ছিল। মাথায় গায়ে স্পর্শ পেতেই, মুখ তুলে তাকাল সুমতি। সুমতি বলল, এ সময়ে এ সব খেয়েছ কেন? চান করতে যাও।’
দেবনাথ সুমতির নির্বিকার শান্ত মুখের দিকে তাকাল। ওর দু চোখ আর তামাটে মুখ লাল। কিন্তু ক্ষিপ্ততা নেই। প্রায় কোলা ব্যাঙের মতো গলায় বলল, সুমি, পুরী যদি যেতেই হয়, আমিও যাব। তার আগে, আমি একটা হিসেব করে ফেলতে চাই।’
কীসের হিসেব? সুমতির চোখে কুটি জিজ্ঞাসা।
দেবনাথ একই রকম স্বরে বলল, ওদের ওই টুয়েন্টিফাইভ পারসেন্ট বাড়তি মাইনের হিসেব। কারখানা বন্ধ রেখে আমি, কোথাও যেতে পারব না। তোমাকেও ছাড়তে পারব না।’
ও হিসেব আমি করে রেখেছি। সুমতি শাড়ির আঁচল দিয়ে দেবনাথের ঠোঁটের কষের গাঁজলা মুছিয়ে দিল, মাসে তোমার বাড়তি মাইনে দিতে, আট জনের হিসেবে লাগবে একশো সত্তর টাকার মতো।’
দেবনাথের লাল চোখে অবাক দৃষ্টি, তুমি হিসেব করে ফেলেছ? আমাকে বলনি তো?
তুমি তো জিজ্ঞেস করোনি। সুমতি হাসল।
দেবনাথ সুমতির কোমরে হাত রাখল, এবং হাসল, একশো সত্তরের মতো। সুমি আই উইল পে দ্যাট মানিআমি তো আর কমিউনিস্ট নেই কিন্তু আমি একজন উদার ন্যাশনাল বুর্জোয়া। লেনিন বলেছেন, ন্যাশনাল বুর্জোয়াদেরও বিপ্লবে একটা অংশ আছে, বুঝলে?
না। সুমতি দেবনাথের মাথার চুলে বিলি কেটে দিল, আমি ও সব বুঝিনে। আমি বুঝি, নিজেদের ক্ষতি না করে, কাজ কারবার শান্তিতে চলুক। ওরাও খুশি থাক, তোমারও যেন লোকসান না হয়। আমি হিসেব করে দেখেছি, একশো সত্তর টাকা মাসে বেশি খরচ করলেও, তোমার লোকসান তেমন কিছু নেই। ফুরনে কাজ করালে, তোমাকে মাসে ষোলোটা মাল তৈরি করতে, চারশো টাকা বেশি খরচ। করতে হত।
দেবনাথ সুমতির কোমর জড়িয়ে, মুখের কাছে টেনে আনল, গড! তুমি এতটাও হিসেব করেছ। ওক্কে, সুমি আমি দেব। দো আই অ্যাম নো মোর এ কমিউনিস্ট, বাটইয়ে, মানে দেশের প্রগতিতে আমারও অংশ নিতে হবে। ওদের এখনই।
না, এখন তুমি চান করতে যাবে।’ সুমতির স্বরে স্নেহ মিশ্রিত আদেশ, ওঠো, চলো।
দেবনাথ সুমতিকে জড়িয়ে ধরে উঠে দাঁড়াল। বলল, কিন্তু সুমি, মিনু যদি ওই ফটিককে বিয়ে করে, আমি ওকে ভায়রাভাই মনে করতে পারব না।
আচ্ছা কোরো না।’ সুমতি হাসল।
দেবনাথ আবার বলল, তা হলে পুরী যাওয়ার দিনটা
ওটা পরে ভাবা যাবে। সুমতি ঘাড়ের ওপর ঢলে পড়া দেবনাথকে নিয়ে দরজার দিকে এগোল। ফাল্গুনের বাতাসে ঝোড়ো বেগ যেন আরও বাড়ছে। ধুলো উড়ছে, পাতা ঝরছে। পাখিটা ডেকেই চলেছে।


স্বামী স্ত্রী মুখোমুখি বসে আছে। ছোট ডাইনিং টেবিলের ওপরে, প্লেটে পড়ে আছে ভুক্তাবশিষ্ট মাখন টোস্টের শক্ত ধারওয়ালা টুকরোগুলো। চায়ের কাপ শূন্য।
সময় বিকাল সাড়ে পাঁচটা। প্রাইভেট কোম্পানির কোয়ার্টারের কম্পাউন্ডে, খোলা জায়গায়। দশ বারো বছরের একদল ছেলে ফুটবল খেলছে। বেশ বড় কম্পাউন্ড। বল পেটানোর দুমদাম শব্দের সঙ্গে, ওদের চিৎকার চেঁচামেচি ভেসে আসছে। কম্পাউন্ডের এক দিকে ছোটদের জন্য আছে দোলনা। শ্লোপিংবার। এমনকী ব্যাডমিন্টনের কোর্ট। এই গ্রীষ্মকালে যদিও কেউ ব্যাডমিন্টন খেলছে না। সেখানে প্যারাম্বুলেটারে শিশু নিয়ে পাক দিচ্ছে দুইতিনজন আয়া। যদিও এদের আয়া ঠিক বলা যায় না। ঝি পর্যায়ে পড়ে। মাঝারি পোস্টের কর্মচারীরা বা তাদের স্ত্রীরা ঝিকে মেডসারভেন্ট বলে। সময় বিশেষে আয়া।
কম্পাউন্ড ঘিরে দোতলা। ছোট ছোট দুই বেডরুমের ফ্ল্যাট অনেকগুলো। ছশো থেকে হাজার টাকা বেতন পায়, এ রকম কর্মচারীদের কোয়ার্টারস। উলটো দিকে তিন বেডরুমের বড় দোতলা কোয়ার্টারস। দুতিন হাজারি বেতনধারী কর্মচারীদের কোম্পানির দেওয়া আস্তানা। এরা অফিসার। র‍্যাঙ্কে পড়ে। নিজেদের সাহেব মনে করে। ঝিচাকরদের প্রতিও নির্দেশ, সাহেব বলে ডাকতে হবে। সাহেব গিন্নিকে, অতএব, মেমসাহেব।
দ্বিতীয় শ্রেণীর কর্মচারীদের কম্পাউন্ড কোয়ার্টারের দিকে, প্রথম শ্রেণীর কর্মচারীদের কোয়ার্টারের পিছন দিক। তাদের আরও বড় কম্পাউন্ড এ দিক থেকে দেখা যায় না। সেখানেও বড় কম্পাউন্ডে খেলার জায়গা আছে। অতিরিক্ত আছে একটি টেনিস লন, আর এক দিকে সারি সারি মোটর গ্যারেজ। কৌলীন্যের দিক থেকে এই ব্লককে প্রথম শ্রেণীর বলতে হবে। কিন্তু সর্বোচ্চ না।
সর্বোচ্চরা কখনও ওই রকম ব্লক বেসিসে ফ্ল্যাটে থাকে না। তাদের জন্য বাংলো। পরস্পর থেকে বিচ্ছিন্ন, বাগান সংলগ্ন বাংলো। এর আবার এক রকম গরিবিয়ানা নামও আছে, যাকে বলে কটেজ। এরা কুটিরবাসী। কুঠি না। সেটা ছিল সেকালের আভিজাত্য। নীলকুঠি কিংবা চটকলের কুঠি। বর্তমানের আভিজাত্য কটেজ। এর সংখ্যা কম। সামনে বাগান। পিছনে টেনিস লন, ব্যাডমিন্টন কোর্ট। ঝি চাকর আয়াদের জন্য আলাদা ঘর। মোটর গ্যারেজ অবশ্যিই আছে। এরা ম্যানেজারিয়াল র‍্যাঙ্কে থেকে একজিকিউটিভ পদের লোক।
তৃতীয় শ্রেণীর কর্মচারীদেরও আলাদা কোয়ার্টারস আছে। চারতলা বড় ফ্ল্যাট বাড়ি। একটি বেডরুম, একটি বসার ছোট ঘর। খাবার ঘর আলাদা নেই। রান্নাঘর আছে। আর কেমন করে যেন এই সব ছোট ছোট খোপগুলোতেই জনসংখ্যার চাপও বেশি। এদেরও কম্পাউন্ড আছে। আয়তনে ছোট। বাচ্চাদের খেলবার জন্য সেখানেও দোলনা আছে, শ্লোপিংবার আছে।
বিহারের একটি শহরে, একটি বড় কারখানাকে ঘিরে, এই সব স্টাফ কোয়ার্টার, বড় রাস্তা, অফিস বিল্ডিং, মার্কেট প্লেস, সব মিলিয়ে একটি শহর। আর এই শহর, কোম্পানির স্টাফদের মধ্যে। আছে সর্ব ভারতীয় নানা ধর্মের লোক। যাকে বলে পুরোপুরি কমোপলিটন।
দ্বিতীয় শ্রেণীর কোয়ার্টারসের এক তলার ডাইনিং টেবিলে স্বামীস্ত্রী মুখোমুখি বসে আছে। ভুক্তাবশিষ্ট টোস্টের টুকরো আর শূন্য চায়ের কাপ দেখলেই বোঝা যায়, স্বামী চাকরি থেকে ফিরে বিকালের টিফিন খেয়েছে। তার হাতে জ্বলন্ত সিগারেট। মুখ কেবল চিন্তামগ্ন না, রীতিমতো থমথমে। তাকিয়ে আছে বাইরের জানালার দিকে। জানালার ওপরে পরদা, বাতাসে উড়ছে। কিন্তু সে যে বাইরের কিছুই দেখছে না, তার অন্যমনস্ক চোখ দেখেই বোঝা যাচ্ছে। পাজামার ওপরে গেঞ্জি গায়ে, অনধিক লম্বা দোহারা গড়নের স্বাস্থ্যবান পুরুষ। বয়স পঁয়তাল্লিশছেচল্লিশ হবে। মাথার চুল পাতলা, কপালে ও কানের কাছে কিছু রুপোলি রং ধরেছে। গায়ের রং ফরসা। নাক চোখা, একটু মোটা! বড় চোখ, চওড়া চোয়াল। গোঁফ দাড়ি কামানো।
স্ত্রীর বয়স অনধিক চল্লিশ। দেখায় আরও কম। ফরসা রং, টিকোলো না বলে, ঈষৎ বোঁচাই বলা যায়। কিন্তু চোখ দুটি টানা ও কালো। মেদবর্জিত দীর্ঘ শরীরে স্বাস্থ্যের দীপ্তি ও লাবণ্য নষ্ট হয়নি। স্লিভলেস জামা, সিনথেটিক ছাপা শাড়ি গায়ে। চোখে বোধ হয় কাজলের সামান্য রেখা টানা। ঠোঁট স্বাভাবিক রঙেই কিঞ্চিৎ লাল। কপালে লাল টিপ, সিঁথেয় সিঁদুর। চিন্তিত বিমর্ষ মুখ। তাকিয়ে আছে, মুখ নিচু করে স্বামীর মুখের দিকে।
স্বামী সিগারেটে একটা টান দিয়ে গম্ভীর গলায় জিজ্ঞেস করল, কিছু বলেছ নাকি?
না। স্ত্রী মুখ তুলল, বলেছি মানে, জিজ্ঞেস করেছি। যেমন লুকিয়ে ওর পকেট ঘাঁটি, সেই ভাবেই ঘাঁটতে গিয়ে দেখি, একটি দশ টাকার নোট। জিজ্ঞেস করলাম, তোর পকেটে এ টাকা এল কোথা থেকে? জবাব সেই একই, ও আমার টাকা নয়, এক বন্ধুর টাকা। আমার কাছে রেখেছে, আবার দিয়ে দেব।’
বিকাশ সেন। অর্থাৎ স্বামী, স্ত্রী মালবিকার চোখের দিকে তীক্ষ্ণ চোখে তাকাল। সেই কুটিতীক্ষ্ণ চোখের দৃষ্টি দেখলে মনে হয়, সে মালবিকাকেই অপরাধী ভাবছে। জিজ্ঞেস করল, তারপর?
তারপর আর কী।’ মালবিকা একটা নিশ্বাস ফেলল, তোমার কথা মতো আমি জেরা করেছি। বলেছি, এর মানে কী? কিছুদিন ধরেই দেখছি তোর পকেটে প্রায়ই দশবিশ পঁচিশ টাকাও থাকছে। কখনও দামি চকোলেট। জিজ্ঞেস করলেই বলিস, অমুক বন্ধুর টাকা। তোর কাছে রেখে দিয়েছে। কেন? তোর বন্ধুরা কি বাড়ি থেকে টাকা চুরি করে তোর কাছে গচ্ছিত রাখে? ও কেমন হেসে চলে, সেই রকমই জবাব, তুমি কি ভাব আমার বন্ধুরা চোর? রণবীর চোপরা বড়লোকের ছেলে। বিনয় কেলকার, অজিত শ্রীবাস্তব, সুরজিৎ সিং এরা তো সবাই বড়লোক। কিন্তু আমি বুঝতে পারি, ওর হাসিটার মধ্যে স্বস্তি নেই। মিথ্যে কথা বানিয়ে বলছে। আমি জিজ্ঞেস করি আর এই সব ভাল ভাল চকোলেট? এ সবও কি তোর সেই বন্ধুরাই দেয়? জবাব দিতে গিয়ে ও কেমন বিব্রত হয়ে পড়ে। তোক গিলে হেসে জবাব দেয়, হ্যাঁ তা ছাড়া আর কে দেবে? বুডটো, বিরিজলাল, সৌগত, ওরা কি দেবে? ওদের অবস্থা তো আমাদের মতোই।
বিকাশের মুখ আরও চিন্তিত, গাম্ভীর্যে থমথমে হয়ে ওঠে, অথচ আশ্চর্য এই, ও যে সব বড়লোকের ঘরের বন্ধুদের কথা বলে, তারা কোনও দিন আমাদের বাড়ি আসে না। আমাদের সঙ্গে পরিচয়ও নেই। তারাই ওর কাছে টাকা রাখে। ওরাই ওকে দামি চকোলেট খাওয়ায়।
সে কথাও আমি বলেছি। মালবিকা বলল, তোর যে সব বন্ধুরা তোর কাছে টাকা রাখে, তোকে চকোলেট খাওয়ায়, তাদের বাড়িতে ডেকে আনিস না কেন? আমাদের সঙ্গে তাদের পরিচয় করিয়ে দিতে পারিস না? আমি বেশ বুঝতে পারি ও মিথ্যে করে বলে, ওদের তো আমাদের বাড়িতে আসতে বলি। ওরা আসতে চায় না। না আসতে চাইলে আমি কী করব?
বিকাশ ঝাঁজের সঙ্গে বলল, বলবে, তা হলে তুমি ওদের সঙ্গে মিশতে পারবে না। আমি পছন্দ করছি না, তুমি ওদের সঙ্গে মেশো।
তুমি কি ভেবেছ, আমি সে কথা বলিনি?’মালবিকার চোখে মুখে একটা বিরক্তি ফুটে ওঠে, আমি পরিষ্কার বলেছি, যে বন্ধুরা তোমার বাড়িতে আসতে চায় না, তোমার বাবা মার সঙ্গে পরিচিত হতে চায় না, এমন বন্ধুদের সঙ্গে তা হলে তোমার মেশা উচিত নয়।
হুঁ, তার জবাবে শ্রীমান কী বলে?
শ্রীমানের জবাব সেই একই৷’মালবিকা বলল, বলে একসঙ্গে এক স্কুলে, এক ক্লাসে পড়ি। মিশতে চাইলে আমি কী করব? আমি তো ইচ্ছে করে ওদের সঙ্গে মিশতে যাই না। মালবিকা এক মুহূর্তের জন্য থামল, এবং আবার নিজের মন্তব্য করল, কিন্তু এটা আমি পরিষ্কার বুঝতে পারি। ও সত্যি কথা বলছে না। ও মুখে হাসি বজায় রাখবার চেষ্টা করে কিন্তু সেই হাসিতে অস্বস্তি। আমার চোখে চোখ রেখে কথা বলতে পারে না। প্রত্যেকটা কথার জবাব দিতে গেলেই, এক বার করে ঢোক গেলে।
বিকাশ চুপচাপ চিন্তিত মুখে কয়েক বার সিগারেট টানল। মালবিকার ভিতরের অস্বস্তি আর উত্তেজনা টের পাওয়া যাচ্ছে, তার বারেবারে হাতের মুঠি পাকানো আর খোলা দেখে। বিকাশ টেবিলের ওপর রাখা ছাইদানিতে সিগারেটের ছাই ঝেড়ে দিয়ে বলল, আচ্ছা মালা একটা বিষয়ে তুমি তো নিশ্চিত, ঝুনু তোমার সংসারের তবিল থেকে বা আমার পকেট থেকে টাকা সরাচ্ছে না?
তোমার এই কথাটার জবাব আমি অনেক বার দিয়েছি। মালবিকার মুখ একটু গোমড়া হল, তোমার দেওয়া সংসার খরচের তবিলে, আমার পাই পয়সার খরচ পর্যন্ত টোকা থাকে। সেখান থেকে দশবিশ তো দূরের কথা, দুটো টাকা এদিক ওদিক হলে আমি টের পেতাম। আর তোমার পকেট হাতড়ানো? সে তো তুমিই ভাল জানেনা। তোমার কি মনে হয়েছে, তোমার মানিব্যাগের টাকার কোনও গোলমাল দেখা দিয়েছে?
বিকাশ চিন্তিত মুখে মাথা নাড়ল, না। আমার মানিব্যাগে কত টাকা আর থাকে? আমার হাতখরচের মধ্যে তো সিগারেট কেনা। অফিসে যাই সাইকেল চেপে। স্কুটার ট্যাক্সি কোনও খরচই আমার নেই। প্রভিডেন্ট ফান্ড কেটে যা মাইনে পাই, সবই আমাদের টায়টিকে গোনাগাথা টাকা। তুমি ঠিকই বলেছ, ঘর থেকে ও টাকা সরাচ্ছে না। তা হলে?
বিকাশ উৎকণ্ঠিত চোখে মালবিকার দিকে তাকাল। উৎকণ্ঠা মালবিকার চোখেও। তদুপরি ওর চোখে জল এসে পড়ল। কান্নারুদ্ধ স্বরে বলল, আমি ভাবতেই পারিনে, ঝুনু আমাদের ছেলে, পরের বাড়ি থেকে টাকা চুরি করছে। আমার একমাত্র ছেলে, লেখাপড়ায় ভাল, প্রত্যেক বছর ভাল ভাবে পাশ করে, একজন প্রাইভেট টিউটর পর্যন্ত ওর জন্যে রাখতে হয়নি। তুমি যেটুকু দেখিয়ে দাও, তাতেই ওর যথেষ্ট। টিচার আর আন্টিদের সঙ্গে কথা বলে দেখেছি, সবাই ঝুনুর প্রশংসায় পঞ্চমুখ। কোম্পানির যত কোয়ার্টারস আছে, যাদের সঙ্গে আমার পরিচয় আছে, আজ পর্যন্ত ওর সম্পর্কে কেউ একটি বাজে কথা বলেনি। বরং সবাই ওর আচরণে খুশি। বুডটের মা তো পরিষ্কার বলে, মালা, তোমার ঝুনুর মতো যদি আমার বুডটে হত, বেঁচে যেতাম। আমার ছেলে না করছে পড়াশোনা, বাজে ছেলেদের সঙ্গে মিশে মিশে গোল্লায় যাচ্ছে। আর ওর বাবা বাড়ি এসে আমাকে তড়পায়, তোমার জন্যই ছেলেটা নষ্ট হয়ে যাচ্ছে। মালবিকা থামল, শাড়ির আঁচলে চোখ মুছে আবার বলল, ঝুনু চুরি করছে, এটা আমি বিশ্বাস করতে পারছি না।’
বিকাশ সিগারেটে শেষ টান দিয়ে, ছাইদানিতে গুঁজে দিল। বলল, আমারও ঝুনুকে চোর ভাবতে বাধে। আর এ সব বিষয়ে, আমার যা অভিজ্ঞতা, কোনও ছেলে চুরি করতে শিখলে, আগে বাড়ি থেকেই। হাত পাকায়। তারপরে সে অন্য দিকে হাত বাড়ায়। কিন্তু ঝুনু কোনও দিনই বাড়ি থেকে একটা পয়সা না বলে নেয়নি। ওর সবথেকে বড় প্রমাণ, আমার মানিব্যাগ তো আমি যেখানে সেখানে রাখি। ও ইচ্ছে। করলেই সেখান থেকে না বলে পয়সা সরাতে পারে। তুমিও এমন কিছু সাবধানী নও, তোমারও সংসারের টাকা পয়সা অনেক সময় এদিকে ওদিকে পড়ে থাকে, কোনও দিনই।
তুমি গোড়ায় ভুল করেছ। মালবিকা বাধা দিয়ে বলল, ঝুনুর পকেটে দুচার পয়সা বা দুচার টাকা পাওয়া যায় না। দশবিশপঁচিশআমাদের কতটুকু সঙ্গতি? বাড়ির প্রশ্ন আসেই না। আর ওই রকম দামি চকোলেট। মুন্নাটা কত দিন আমার কাছে চকোলেট খেতে চেয়েছে। ওই রকম ভাল চকোলেট আমি আমার দুই ছেলেমেয়েকে কোনও দিন কিনে খাওয়াতে পারিনি। বিশেষ অকেশনে, জন্মদিনে বা কোনও পালপার্বণে বছরে দুচার দিন হয় তো দিতে পারি। তাও ওই রকম দামি নয়।
বিকাশ বলল, আর ঝুনু তো সেই সব চকোলেট তার বোন মুন্নাকেই দেয়।
তাই তো দেয়। মালবিকা বলল, বোনকে তো অসম্ভব ভালবাসে। আবার বলে, আমার চকোলেট ভাল লাগে না। ওরা জোর করে দেয়। আমি ভাবি, ঠিক আছে, মুন্নাকে খাওয়াব।
বিকাশ আবার একটা সিগারেট ধরাল। এবং জিজ্ঞেস করল, ঝুনু সিগারেট খাওয়া ধরেনি তো?
আমার মনে হয় না! মালবিকার স্বরে দৃঢ়তা, তা হলে আমি গন্ধ পেতামই। আজকাল আমি রেগুলার ওর পকেট সার্চ করি। দেশলাই বা সিগারেটের তামাকের সামান্য গঁড়োও কোনও দিন পাইনি। ছেলেরা সিগারেট খেলেই ধরা পড়ে, বোঝা যায়। তা ছাড়া, সিগারেট খেতে হলে, বেশি টাকার দরকার কী? ধরেই যদি নিই, ঝুনু রোজ দুচারটে সিগারেট লুকিয়ে খাচ্ছে, তার জন্য কত খরচ লাগে? না বাপু, আমি বিশ্বাস করিনে, ঝুনু সিগারেট খায়।
বিকাশ চিন্তিত মুখে খানিকক্ষণ চুপচাপ আবার সিগারেট টানল। বলল, আর একটা ব্যাপার আমার খুব সিগনিফিক্যান্ট মনে হয়েছে, তুমিও নিশ্চয় লক্ষ করেছ, টাকাগুলো যে ও কোথাও লুকিয়ে রাখবে, তাও নয়। ওর সে খেয়ালই থাকে না, ওর পকেটে টাকা আছে! তা নইলে ওর প্যান্টের পকেটে তুমি টাকা পেতে কেমন করে?
ঠিকই তো। মালবিকা বলল, সে বিষয়ে ও মোটেই সজাগ নয়। যে ছেলে বাইরে কোথাও থেকে টাকা চুরি করবে, সেই টাকা সে সাবধানে লুকিয়ে রাখবে। কিন্তু ঝুনু তো অনায়াসেই আমার কাছে ধরা পড়েছে। ধরো এক মাসের ওপর হয়ে গেছে, আমি প্রথম ওর প্যান্ট কাঁচতে দিতে গিয়ে দেখি, পকেটে একটা কুড়ি টাকার নোট। আমি তো হতবাক। ঝুনুর পকেটে কুড়ি টাকার নোট এল কোথা থেকে? ওকে কিছু না বলে আগে আমি আমার সংসার খরচের টাকার হিসাব করলাম। দেখলাম সেখানে কোনও গোলমাল নেই! প্রথম দিন যখন জিজ্ঞেস করলাম, ঝুনু টাকা কোথায় পেলি? সেই থেকে একই জবাব। অন্তত কিছু না হোক দশ বারো বার ওর পকেট থেকে ও রকম টাকা পেয়েছি। অবিশ্যি প্রথম দিন থেকে। সন্দেহ হবার পর, আমি ওর অজান্তে, পকেট সার্চ করেছি। করতে গিয়েই বুঝলাম, নিশ্চয়ই কোথাও একটা গোলমাল করছে। ঝানু চোর ছেলে কখনও চুরির টাকার ব্যাপারে ও রকম ক্যালাস হয় না। তার সবসময়েই ধরা পড়ার ভয় থাকে। আমি তো দেখি, ও ভুলেই যায়, ওর পকেটে টাকা আছে, বা চকোলেট আছে। প্যান্ট খুলে আলনায় ছুঁড়ে ফেলে দেয়। যা ওর স্বভাব। স্কুল থেকে হোক, কোথাও গেলেটেলে হোক, বাড়ি এসেই জামা প্যান্ট খুলে ছুঁড়ে দেবে। বাড়িতে পরার বা শোবার ঢাউস পাজামা গলিয়ে পড়তে বসে। কত দিন কত বকাঝকা করেছি, ঝুনু যথেষ্ট বড় হয়েছে, একটু ডিসিপ্লিন শেখো। নিজের জামা প্যান্ট জুতো একটু গুছিয়ে রাখো। তা কোনও দিনই হয়নি। এ ব্যাপারে তোমরা বাবা ছেলে সমান।
বিকাশ অতি দুঃখেও হাসল, মিথ্যে বলনি মালা। চিরকালই পরের ওপর নির্ভরশীল হয়ে রইলাম। তোমাকে বিয়ে করার আগে ছিলেন মাবউদিরা। তারপর থেকে তুমি। চাকরি করে টাকা রোজগার করা ছাড়া সংসারে আমি একেবারে অকর্মণ্য। কিন্তু।
বিকাশ আবার চিন্তিত হয়ে পড়ল। এই সময়েই এক দল মেয়ে পাখিদের মতো কিচিরমিচির করে খাবার ঘরের টেবিলের কাছে এসে জড়ো হল। সকলেরই বয়স দশ থেকে বারো। মুন্নার বন্ধু। বোঝা গেল, খেলা নিয়ে ওদের মধ্যে একটা বিবাদ উপস্থিত হয়েছে। সবাই মালবিকাকেই বিশেষ করে হেঁকে ধরল। কেউ বলছে আন্টি, কেউ চাচিজি, কেউ কাকিমা। রুমালচোর খেলা নিয়েই তাদের মধ্যে। গোলমাল হয়েছে। যারা চোখ বেঁধে গোল হয়ে বসে থাকে, তারা কি কেউ সবসময়ের জন্য পেছনে হাত রাখতে পারে? তারা মাঝে মাঝে পিছনে হাত দিয়ে দেখবে, রুমাল রয়েছে কি না। সবসময় হাত দিয়ে রাখলে, সে তো টের পেয়ে যাবেই। তা হলে আর খেলার মজাটা কোথায়?
অভিযোগটা আসলে মুন্নাকে কেন্দ্র করেই। মুন্নার বয়স এখন বারো। ক্লাস সেভেনে পড়ে। ও বাবার মতো দেখতে হয়েছে। মেয়ে বলেই ওকে আরও ফরসা দেখায়। চেহারাটিও বেশ মিষ্টি। ও বলল, আমি মোটেই সবসময় পেছনে হাত রাখিনি। আমার যদি মনে হয়, আমার পেছনে রুমাল ফেলে গেছে, তা হলে দেখব না? পিঠে কিল খেতে কি ভাল লাগে?
না মুন্না, পিঠে কিল খাবার ভয় থাকলেও, তুমি সবসময় পেছনে হাত রাখতে পারো না!’ মালবিকা হেসে বলল, খেলার নিয়ম সবাইকেই মেনে চলতে হয়।
মুন্না ঠোঁট ফুলিয়ে, ভুরু কুঁচকে বাবার দিকে তাকাল। বিকাশ হেসে বলল, মা তো ঠিকই বলেছে। খেলতে গিয়ে বন্ধুদের সঙ্গে ঝগড়া করতে নেই।
বাকি মেয়েরা সব হাততালি দিয়ে, কিচিরমিচির করে উঠল। মুন্না রেগে গিয়ে বন্ধুদের বলল, আমি আর খেলব না।’
না এটা তোমার অন্যায় মুন্না।’মালবিকা গম্ভীর মুখে বলল, বন্ধুদের সঙ্গে ঝগড়া করতে নেই। যাও, সবাই মিলে মিশে খেলা করোগে!
মুন্নাকে বন্ধুরা টেনে নিয়ে যেমন এসেছিল, আবার ছুটে বাইরে বেরিয়ে গেল। মালবিকা বলল, তোমার মেয়েটা পাজি আছে। অন্যায়ও করবে, আবার বন্ধুদের চোখও রাঙাবে।’
ওটাও বোধ হয় আমার স্বভাব। বিকাশ মালবিকার দিকে তাকিয়ে হাসল, যাক সব খারাপগুলোই ছেলেমেয়েরা আমার কাছ থেকে পেয়েছে। কিন্তু তোমার ছেলে?
মালবিকা আবার গম্ভীর হল, সেটা তো একটা একস্ট্রাঅরডিনারি ব্যাপার। যার মাথা মুণ্ডু কিছুই বুঝতে পারছি নে। ঝুনু আমার খাওয়াঘুম কেড়ে নিয়েছে। এক মাসের ওপর ঘটনাটা প্রথম জানতে পেরেছি। তার আগে কত দিন ধরে এ রকম চলেছে, তা কে জানে?
তার থেকে খুব বেশি দিন আগের ব্যাপার বোধ হয় না। বিকাশ সিগারেটে টান দিয়ে বলল, তা হলে আরও আগেই ধরা পড়ে যেত। ও তো পকেটের টাকার ব্যাপারে ক্যালাস। আচ্ছা ও আজকাল বিকেলে কোথায় খেলতে যায়?
মালবিকা বলল, বড় গ্রাউন্ডে যায়। অন্তত আমাকে তো তাই বলে যায়।
হু!’ বিকাশ আবার চিন্তিত হল, আরও একটা ব্যাপার ভেবে দেখার আছে। চুরিই যদি করবে, টাকাগুলো দিয়ে ও কী করে? ছেলেরা তো অভাবেই চুরি করে। ওর কি সিনেমা দেখার নেশা হয়েছে?
মালবিকা মাথা নেড়ে বলল, সে সময় কোথায়? তা হলে ওকে স্কুল পালাতে হয়। নুন শো ছাড়া, স্কুল পালিয়ে সিনেমা দেখার সময় নেই। কিন্তু ওর স্কুলের অ্যাটেনডেন্স রিপোর্ট সব সময়েই ভাল। ম্যাটিনি শো দেখতে গেলেও ক্লাস ফাঁকি দিয়ে পালাতে হয়। তা হলে বাড়ি ফিরতে দেরি হত। কিন্তু তা তো কোনও দিন হয় না। স্কুল থেকে ঠিক সময় মতো বাড়ি ফেরে। খায়, খেয়ে খেলতে যায়। ছটা থেকে সাড়ে ছ’টার মধ্যে বাড়ি চলে আসে। মাঝে মধ্যে দুএকদিন দেরি করে। হয়তো সাতটাও বেজে যায়। জিজ্ঞেস করলে বলে, অমুক বন্ধুর বাড়ি টেনে নিয়ে গেছল, নতুন গানের রেকর্ড শোনাবে বলে। ঝুনুর তো আবার একটু গানবাজনার শখ আছে। আজ পর্যন্ত ওকে একটা রেকর্ডপ্লেয়ার কিনে দিতে পারলাম না। বলেছি, হায়ার সেকেন্ডারিটা পাশ কর, তারপরে যা তোক করে একটা রেকর্ডপ্লেয়ার কিনে দেব।’
কিছুই বুঝতে পারছি না। বিকাশ অসহায় ভাবে মাথা ঝাঁকাল, অথচ স্থির থাকতেও পারছি না। ঝুনুটা আমাকে পাগল করে ছাড়বে দেখছি। আচ্ছা মালা, তুমি কি ওর মধ্যে কোনও পরিবর্তন লক্ষ। করেছ?
মালবিকা একটু ভাবল, তারপর বলল, পরিবর্তন বলতে সে রকম কিছু চোখে পড়েনি। মাঝে মাঝে ওকে কেমন শুকনো আর গম্ভীর দেখায়। কিছু বলতে গেলেই রেগে যায়। গুম খেয়ে বসে থাকে। জিজ্ঞেস করলে প্রায় কিছু জবাবই দিতে চায় না। খুব চেপে ধরলে, খালি বলে, সব ডার্টি, আমি আর বাড়ি থেকে বেরোব না, কারোর সঙ্গে মিশব না, কারোর বাড়িও যাব না। এ সব কথা থেকে সহজেই। বোঝা যায় বন্ধুদের সঙ্গে ঝগড়া করে এসেছে। এক দিন তো আমাকে সোজাসুজি বলল, মা আমার আর এখানে থাকতে ইচ্ছে করে না। বাবাকে বলো না, কোম্পানির কলকাতার অফিসে ট্রান্সফার নিয়ে নিতে?
তাই নাকি?’ বিকাশ অধিকতর চিন্তিত হয়ে পড়ল, এ কথাটা তো আমার মোটেই ভাল ঠেকছে না। তার মানে ওর আর এখানে থাকতে ইচ্ছে করছে না। নিশ্চয়ই ওর একটা কিছু মনে হয়েছে? সেটা। কী আমাদের জানতে হবে। শোনো মালা, আমি একটা কাজ করি। সাইকেলটা নিয়ে আমি এক বার। বড় গ্রাউন্ডে যাই, দেখি ঝুনু ওখানে খেলছে কি না। আর তুমি একটা কাজ করো তো। বন্ধুদের দেওয়া টাকা ও কি বন্ধুদের দেয়? চুরি যদি করে, তা হলে এমনও হতে পারে, ও বাড়িতেই কোথাও সে টাকা লুকিয়ে রাখে। তুমি একটু খোঁজ করে দেখো তো। ওর বইয়ের টেবিলের ড্রয়ার বা বইয়ের ভেতর, কোথাও টীকা পয়সা পাও কি না?
বিকাশ চেয়ার ছেড়ে উঠে পড়ল। মালবিকাও উঠে দাঁড়াল, দেখছি। আমি তো ওর ড্রয়ার ঘেঁটে এমনিতেই দেখি, টাকা পয়সা কিছুই চোখে পড়েনি।
বিকাশ পাজামা গেঞ্জির ওপরে একটা পাঞ্জাবি চাপাল। বাড়ির পিছনে রান্নাঘরের বারান্দায় রাখা সাইকেলটা নিয়ে বেরিয়ে পড়ল।

বিকাশ সেনের বাড়ি কলকাতার উত্তর উপকণ্ঠে। পৈতৃক বাড়ি। বাবা মা এখনও বেঁচে আছেন। ওর দুই দাদা কলকাতায় ভাল চাকরি করেন। ওকেই একমাত্র কলকাতার বাইরে, চাকরির জন্য। প্রবাসজীবন যাপন করতে হয়। সেজন্য মনে কোনও দুঃখ বা ক্ষোভ ছিল না। চাকরিতে ওর ভবিষ্যৎ। উন্নতির নিশ্চিত সম্ভাবনা আছে। তার থেকেও বড় কথা, ওর সংসারে কোনও অশান্তি নেই। ঝুনুর বয়স। এখন ষোলো। হায়ার সেকেন্ডারিতে পড়ছে। পড়াশোনায় ভাল। হাসিখুশি। মুন্নাও সব দিক থেকে, মধ্যবিত্ত পরিবারে যেমন মানুষ হওয়া উচিত, তাই হচ্ছে। মালবিকার কোনও অভিযোগ নেই। যা টাকা পায়, পাকা গিন্নির মতো সংসার চালায়। ঝগড়া বিবাদ মনকষাকষি কোনও কিছুই পরিবারে নেই? তবু বলতে হবে, বিকাশ আর মালবিকা সুখী দম্পতি। সব মিলিয়ে নিরুদ্বেগ শান্তির সংসার। কিন্তু গত দেড় মাস ধরে ঝুনুর ব্যাপারে, ওদের শান্তিপূর্ণ সংসারতরী এক উত্তাল ঢেউয়ের মধ্যে আছড়ে পড়েছে। বাইরে থেকে সেটা বোঝা যায় না। কারণ বাইরের লোক ওদের পুত্র নিয়ে সংকটের কথা কিছুই জানে না।
বিকাশ সাইকেল চালিয়ে, বড় গ্রাউন্ডের ধারে রাস্তায় এল। সাইকেল থেকে নেমে, গ্রাউন্ডে ছেলেদের ফুটবল খেলার দিকে তাকাল। সে খুব ভালভাবে লক্ষ করে দেখল। খেলোয়াড়দের মধ্যে, ঝুনু কোথাও নেই। যে সব ছেলেরা খেলা দেখছিল, বা আশেপাশে ঘোরাফেরা করছিল, তাদের মধ্যেও ঝুনু নেই। অথচ ঝুনু বাড়িতে মাকে বলে বেরোয়, ও বড় গ্রাউন্ডে খেলতে যায়।
বিকাশ আরও ভাল করে খুঁটিয়ে প্রত্যেকটি ছেলেকে লক্ষ করে দেখল। ঝুনু কি কোনও দিনই বড় মাঠে আসে না? মিথ্যা কথা বলে? তা হলে ও কোথায় যায়?
বিকাশ ভাবতে ভাবতে সাইকেলে উঠে, চারপাশে আস্তে আস্তে চক্কর দিতে লাগল। হঠাৎ ওর। চোখে পড়ল, রণধীর চোপরা আর সুরজিৎ সিং ছেলে দুটি এক জায়গায় বসে নিজেদের মধ্যে কথা বলছে! বিকাশ জানে, দুজনেই খুব বড় পোস্টের অফিসারের ছেলে। ঝুনু এদেরই নাম করে, এরাই। নাকি ওকে টাকা রাখতে দেয়। বিকাশ একটু ভেবে, মনস্থির করে ফেলল। রণবীর আর সুরজিৎ, দুজনের সামনে সাইকেল থেকে নামল। ওরা তাকাল বিকাশের দিকে! বিকাশ জানে দুজনেই পাঞ্জাবি। এক জন হিন্দু, আর এক জন শিখ। সুরজিতের মাথায় পাগড়ির মতো ঝুঁটি বাঁধা। ইংলিশ মিডিয়ামে পড়া ছেলে। ঝুনুও তাই পড়ে। বিকাশ হেসে ইংরেজিতে জিজ্ঞেস করল, স্বপনকে তোমরা দেখেছ?
স্বপন হল ঝুনুর ভাল নাম। রণধীর আর সুরজিৎ স্বপনের বাপকে ভালই চেনে। রণধীর বলল, ও। তো আমাদের বাড়ি গেছল, কিন্তু আমার সঙ্গে বেরোয়নি। আমার দিদি ওকে নতুন রেকর্ডের গান শোনাবে বলছিল। এখন হয়তো ও আমাদের বাড়িতেই আছে। ডেকে আনব!
না না, কোনও দরকার নেই। বিকাশ যেন একটু নিশ্চিন্তই হল। তবু জানা গেল, বাজে কোনও লোকের সঙ্গে ঝুনু কোথাও যায়নি। চোপরা সাহেবের বাড়িতে, তাঁর মেয়ে ঝুনুর থেকে অনেক বড় স্নেহ করে, ভালবাসে, তবে, এই সুযোগে সে সংকোচ কাটিয়ে বিব্রত হেসে বলল, তোমরা স্বপনের বন্ধু, আমি জানি। তোমাদের কাছ থেকে আমি একটা কথা জানতে চাই। আশা করি, তোমরা আমাকে সত্যি বলবে।
রণধীর আর সুরজিৎ অবাক চোখে বিকাশের দিকে তাকাল। সুরজিৎ জিজ্ঞেস করল, কী কথা বলুন তো? নিশ্চয়ই আমরা সত্যি কথা বলব।’
আচ্ছা, তোমরা কি স্বপনকে প্রায়ই দশবিশপঁচিশ টাকা রাখতে দাও?’ বিকাশ তীক্ষ্ণ চোখে ওদের মুখের দিকে তাকিয়ে জিজ্ঞেস করল, আবার তোমাদের ও টাকা ফেরত দিয়ে দেয়?
রণধীর আর সুরজিৎ অবাক চোখে নিজেদের মধ্যে দৃষ্টি বিনিময় করল। রণধীর বেশ দৃঢ় স্বরে বলল, না তো, আমরা তো এ রকম টাকা স্বপনকে দিই না। ওকে টাকা রাখতেই বা দেব কেন? ও কি সে রকম কিছু বলেছে?
না, এমনিই জিজ্ঞেস করলাম। বিকাশের মুখটা তখন কালো হয়ে উঠেছে। সে বুঝতে পারছে, তার মিথ্যা কথা ছেলে দুটি পরিষ্কার বুঝতে পারছে। কারণ ওদের চোখে সন্দেহ ও বিস্ময় ফুটে উঠেছে। বিকাশ বললমিথ্যা করেই বলল, টাকা কোনও দিন ওর কাছে দেখিনি। ও আমাদের মাঝে মাঝে বলে, আমার বন্ধুরা আমার কাছে টাকা রেখে দেয়। তাই জিজ্ঞেস করলাম। কথাটার মধ্যে তা হলে কোনও সত্যি নেই?
একদমই না।’ সুরজিৎ সজোরে মাথা ঝাঁকিয়ে বলল, আমরা স্বপনকে জিজ্ঞেস করব তো, কেন ও এ রকম ঠাট্টা করেছে।
বিকাশ সাইকেলে উঠতে উঠতে বলল, হ্যাঁ, জিজ্ঞেস কোরো। স্বপন আমাকে আর ওর মাকে চটাবার জন্যেই বোধ হয় এ রকম মজা করে।
বিকাশ সাইকেল চালিয়ে কোয়ার্টারগুলোর দিকে চলল। ওর মিথ্যা মধ্যবিত্ত ভদ্র হাসি আর মুখে নেই। শক্ত মুখ বিবর্ণ কালো হয়ে উঠেছে। ঝুনু এত দিন ধরে মিথ্যা বলে এসেছে, বাবা মাকে ঠকিয়েছে। অথচ ও এখনও লেখাপড়ায় সত্যি ভাল। এলাকার সমস্ত লোকমহিলাপুরুষ নির্বিশেষে ওর প্রশংসা করে। তা হলে ঝুনু কতটা খারাপ হলে, দিনের পর দিন বাবা মাকে মিথ্যা কথা বলে আসছে। এখন আর কোনও সন্দেহ নেই ও একটি পাকা চোর হয়েছে।
বিকাশ কোয়ার্টারের খোলা দরজা দিয়ে, সাইকেল নিয়ে ভিতরে ঢুকল। বসবার ঘরের দরজা দিয়ে পিছনে যেতে গিয়ে দেখল, খাবার টেবিলে মালবিকা মাথা ঠেকিয়ে বসে আছে। বিকাশ সাইকেল রেখে, খাবার ঘরে এল। মালবিকা মুখ তুলে, বিকাশকে দেখে ফুঁপিয়ে কেঁদে উঠল। টেবিলের ওপর পড়ে আছে একটা সাদা খাম। বিকাশ জিজ্ঞেস করল, কী হয়েছে মালা?’
তুমি ভুল কিছু বলো নি৷ মালবিকা কান্নারুদ্ধ স্বরে বলল, আমি ওর বইখাতা ঘেঁটে এই খামটা বের করেছি। খাম ভরতি নোট। তুমি দেখো।
বিকাশের মুখ আরও শক্ত ও কালো হয়ে উঠল। খামটা খুলে দেখল, দশবিশপাঁচ টাকার অনেকগুলো নোট। সব যোগ করলে তিনচার শো টাকার মতো হবে। তার মধ্যে একটা কাগজও রয়েছে। ঝুনুর নিজের হাতে ইংরেজিতে লেখা, লজ্জা আর ঘৃণা ভরা এই টাকা। আর কিছু লেখা নেই।
তার মানে, চুরি! সেন বংশের ছেলে একটি পাকা চোর। নিজের অপরাধের কথা লিখে রাখতেও ভুল করেনি! রাগে দুঃখে বিকাশের চোখ দুটোও ছলছল করে উঠল। তারপরেই তার মুখ ভয়ংকর হয়ে উঠল। হাতের ঘড়ি দেখল। সাড়ে ছটা বাজে। বাইরে তখনও দিনের আলো আছে। তবে সন্ধ্যা আসন্ন। ঝুনুর আসবার সময় হয়েছে। মুন্না ঘরে ঢুকেছে।
বিকাশ বাঘের চাপা গর্জনের স্বরে বলল, মালা, তোমাকে আমি অনুরোধ করছি, তুমি মুন্নাকে নিয়ে ঘণ্টাখানেকের জন্য কারোর বাড়িতে বা যেখানে খুশি একটু ঘুরে এসো। আমি ঝুনুর সঙ্গে আজ একটা হেস্তনেস্ত করব।
মালবিকা কিছু বলবার চেষ্টা করল। বিকাশ টাকার খামটা ঝটিতি পাঞ্জাবির পকেটে ঢুকিয়ে বলল, প্লিজ মালা, আমার কথা রাখো। তুমি মুন্নাকে নিয়ে কোথাও চলে যাও। মুন্নার সামনে আমি কোনও সিনক্রিয়েট করতে চাই না। তুমি ওকে নিয়ে চলে যাও।
মালবিকার দুই চোখে উদ্বেগ ভয়। কিন্তু বিকাশের মূর্তি দেখে কিছু বলতে সাহস পেল না। চোখের জল মুছে, মুন্নাকে নিয়ে সে বেরিয়ে গেল।

বিকাশ প্রতিটি মিনিট খাঁচায় বন্দি বাঘের মতো বাইরের ঘরে পায়চারি করতে লাগল। টেবিলের ওপর পড়ে আছে একটা পুরনো ছাতার বেতের লাঠি। সে ঘন ঘন বাইরে তাকাচ্ছে, আর ক্রমাগত মুখ কঠিন হয়ে উঠছে। চোখ লাল। সে যেন স্বাভাবিক নেই।
ঝুনু ঘরে ঢুকল ছ’টা চল্লিশ মিনিটে। ছিপছিপে স্বাস্থ্যবান ষোলো বছরের কিশোর। মুখে এখনও গোঁফের রেখা দেখা দেয়নি। মায়ের বংশের মতোই লম্বা গড়ন পেয়েছে। মালবিকা ওকে ট্রাউজার পরতে দেয়। লাল ডোরা কাটা শার্ট, বটল গ্রিন ট্রাউজার পরা ঝুনু ঘরে ঢুকল। নিষ্পাপ সুন্দর মুখ। মাথায় একমাথা কালো চুল। যেন খেলেই ফিরছে, এ রকম উশকো খুশকো ভাব। নিজের হাতেই সুইচ টিপে আলো জ্বালিয়ে বলল, এখনও আলো জ্বালোনি? মা কোথায়?
বিকাশ কোনও জবাব না দিয়ে, বাইরের ঘরের দরজাটা সজোরে বন্ধ করে, ছিটকিনি আটকে দিল। ঝুনু বাবার মুখের দিকে না তাকিয়ে খাবার ঘরে গিয়ে সুইচ টিপে আলো জ্বালিয়ে, শোবার ঘরে ঢুকল। সেখানেও আলো জ্বালিয়ে, অবাক স্বরে বলল, একি মা বাড়িতে নেই নাকি?
বিকাশ ঘরে ঢুকে বলল, না নেই।
বিকাশের হাতে সেই ছাতার বাটের বেতের লাঠি। দু চোখ ধকধক জ্বলছে। পকেট থেকে খামটা বের করে ঝুনুর দিকে বাড়িয়ে দিল। ঝুনু অবাক চোখে বাবার দিকে তাকিয়ে খামটা নিল। এই প্রথম। লক্ষ করল, বিকাশের জ্বলন্ত চোখমুখ। বিকাশ কেবল দাতে দাঁত পিষে উচ্চারণ করলে, মিথ্যুক! চোর!
বলে অন্ধের মতো সেই শক্ত মোটা বেত দিয়ে ঝুনুকে পেটাতে আরম্ভ করল। এই আকস্মিক আক্রমণে ঝুনু যেন তেমন অবাক হল না। মার খেতে খেতে এক সময়ে বিছানায় ঝাঁপিয়ে পড়ল। বিকাশ তবু থামল না। সপ সপ শব্দে পিটিয়েই চলল। ঝুনু ক্রমেই কুঁকড়ে যেতে লাগল। মুখে গালে বাড়ি খেয়ে, ঠোঁট নাক দিয়ে রক্ত পড়ছে।
বিকাশ দম নেবার জন্য থামল, এত দিন ধরে এই মিথ্যাচার? মিথ্যুক, চোর। তুই একটা চোর! আর এখনও তোর মা তা বিশ্বাস করে না? আমি তোকে খুন করে আজ জেলে যেতেও রাজি, তবু তোকে ছাড়ব না। কোথা থেকে, কাদের বাড়ি থেকে এ টাকা চুরি করেছিস, বল।
ঝুনুর পক্ষে জবাব দেওয়া সম্ভব ছিল না। বিকাশ জানত না, উগ্র হয়ে সে কী প্রচণ্ড মার মেরেছে ছেলেকে। সে আবার বেতটা তুলতে গিয়ে দেখল, ঝুনুর লাল ডোরা কাটা জামার কাঁধ পিঠে রক্তে ভিজে উঠেছে। বিকাশ থামল, এখনও বল, কোথা থেকে তুই এ টাকা চুরি করেছিস? এ চোরাই টাকা দিয়ে তুই দামি চকোলেট কিনে আনতিস। আর বন্ধুদের নাম করে আমাদের মিথ্যে কথা বলতিস।’
আমি চুরি করিনি। ঝুনুর গোঙানো স্বর শোনা গেল, বাবা তুমি আমাকে মেরে ফেলতে পারো, কিন্তু আমি চোর নই, চুরি করিনি।বলতে বলতে ঝুনু যন্ত্রণায় বিছানায় মুখ গুঁজে দিল।
বিকাশ সন্দিগ্ধ চোখে তাকিয়ে রইল। দেখল, ঝুনুর জামার লাল ডোরায় রক্তে মেশামেশি হয়ে যাচ্ছে। সে বেতটার দিকে এক বার তাকাল। বলল, তা হলে এ টাকা তুমি কোথা থেকে পেয়েছ। আমি সত্যি কথা শুনতে চাই।
ঝুনু কিছুক্ষণ পড়ে থেকে, মুখ ফিরিয়ে বলল, এ সব টাকা আমাকে দিয়েছেন শ্রীবাস্তব আন্টি, কেলকার আন্টি, চোপরা বহেন, রতিদিদি, মৃদুলা কাকিমা। তাঁরা আমাকে চকোলেটও দিতেন।
বিকাশ অবিশ্বাস্য চোখে তাকিয়ে বলল,কেন এঁরা তোমাকে টাকা চকোলেট দিতেন।
ঝুনু চুপ করে রইল। বিকাশ দেখছে, ঝুনুর শরীর যন্ত্রণায় কুঁকড়ে উঠছে। বিকাশের উগ্র ক্রোধ আর নেই। বরং মনের গভীরে একটা কষ্ট বোধ জেগে উঠছে। জিজ্ঞেস করল, বল কেন ওরা তোকে টাকা চকোলেট দিতেন?
তোমাকে আমি সে কথা বলতে পারব না বাবা।’ ঝুনু গোঙানো স্বরেই বলল, খুব নোংরা ব্যাপার। আমার আর এই নরকে থাকতে ইচ্ছে করছে না। বলেই ও কান্নায় ফুলে ফুলে উঠল।
বিকাশ স্তব্ধ হয়ে দাঁড়িয়ে রইল। চোখে তার গভীর বিস্ময় ও অন্যমনস্কতা। মনে পড়ল, টাকার খামে লিখে রাখা ঝুনুর সেই কথা, লজ্জা আর ঘৃণা ভরা এই টাকা।’ মুহূর্তেই বিকাশের চোখের সামনে থেকে একটা পরদা সরে গেল। তার চোখের সামনে ভেসে উঠল, মিসেস শ্রীবাস্তব, মিসেস কেলকার, মিস চোপরা, মিঃ ঘোষের স্ত্রী মৃদুলার চেহারা। সে দেখতে পেল, ওই সব ভদ্রমহিলারা তাদের ক্ষুধা মেটাবার জন্য কী ভাবে একটি নিষ্পাপ ছেলেকে নিজেদের শিকার করে তুলেছে। ঘৃণায় তার সর্বাঙ্গ কুঁকড়ে উঠল। এই কলোনি জীবনের সাজানো গোছানো সুন্দর, শিক্ষায় দীক্ষায় সংস্কৃতিসম্পন্ন সমাজের সেই নগ্ন চেহারাটা তাকে যেন কাঁপিয়ে দিল। মনে তার অসহায় অবাক জিজ্ঞাসা, এ কোন সমাজে আমরা বাস করছি? বাইরে থেকে যার কিছুই চেনা যায় না, বোঝা যায় না। অদৃশ্যে গভীরে সরীসৃপের মতো ক্লেদাক্ত জীবেরা বিচরণ করছে। অথচ বাইরে তারা কী আশ্চর্য নিটোল সুন্দর।
কলিং বেল বেজে উঠল। বিকাশ ঝুনুর দিকে এক বার দেখে, বাইরের ঘরে গেল। হাতের বেতটা ছুঁড়ে ফেলে দিল। দরজা খুলে দিল! মালবিকা উৎকণ্ঠিত জিজ্ঞাসু চোখে বিকাশের দিকে তাকাল। বিকাশ জবাব দিতে গিয়ে দেখল, সে কথা বলতে পারছে না। গলায় তার স্বর নেই। তার দুই চোখের কোণে জল চিকচিক করে উঠল। কোনও রকমে উচ্চারণ করল, মালা তুমি একটু ঝুনুর কাছে যাও। ও যে কেন বলত, এখানে থাকতে চায় না, সেটা বড় দেরিতে বুঝলাম। আমি আগামীকালই আমার ট্রান্সফারের জন্য আবেদন করব। ঝুনুকে নিয়ে দুএকদিনের মধ্যেই আমি কলকাতায় যাব। ওকে সেখানেই রেখে আসব। তুমি যাও ওর কাছে।
বিকাশ বসবার ঘরের একটা চেয়ারে ধপাস করে বসে পড়ল। মুখ ঢাকল দু হাতে। মালবিকা ছুটে ঝুনুর কাছে গেল। দেখল, রক্তাক্ত ঝুনু বিছানায় পড়ে আছে। মালবিকা একটা আর্তধ্বনি করে, ঝুনুর গায়ের কাছে উপুড় হয়ে পড়ল, ডাকল ঝুনু।
ঝুনু মাকে দেখে, দু হাতে মায়ের গলা জড়িয়ে ধরে হু হু করে কেঁদে উঠল।

