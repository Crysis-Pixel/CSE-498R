প্রফেসর সোমের সঙ্গে প্রথম আলাপ
কত দেব ঠিকঠাক করে বলুন তো?

বাবু জিনিসটা তো দেখলেন, বলুন এমন কি বেশি চেয়েছি? খাসা জিনিস।

খাসা না ছাই, কে নেয় এরকম পুরোনো বাক্স? নেহাত কারুকাজটা চোখে লেগে গেছে।

ঠিক কয়েছেন কত্তা, এ জিনিস সবার চোখে ধরা দেয় না।

হয়েছে হয়েছে আর তেল না দিলেও চলবে, দুশোর এক পয়সাও বেশি দিতে পারব না। দিতে হলে দাও, না হলে যাও বাপু।

বেশ, তবে তাই দিন, অনেক লস হয়ে গেল গো বাবু।

দরাদরি করে জিনিসটা শেষ অবধি বাগিয়েই ফেললাম। নাহ্ জিনিসটা কিন্তু মন্দ নয়, দামের তুলনায় বেশ ভালোই। মাথার কাছের দেওয়াল আলমারিটায় রেখে দিতে হবে, সবার চোখে পড়বে বেশ। তার আগে ভেতরে কীসব জঞ্জাল রয়েছে, ওগুলো পরিষ্কার করতে হবে। যাই কলিন আর একটা ন্যাকড়া নিয়ে আসি।



দুই

লম্বা একটা রাস্তা, দুপাশটা ধু-ধু করছে। অদ্ভুত ব্যপারটা হল, শুধু রাস্তাতেই আলো, আর বাকিটা অন্ধকার, আমি একাই হেঁটে চলেছি, রাস্তাতেও কোনো মানুষজন নেই।


ভয়-ডর আমার চিরকালই একটু কম, তাই প্রথমে পাত্তা দিইনি। কিন্তু হঠাৎ কীরকম একটা সোঁ সোঁ শব্দ ভেসে এল, আর তার সঙ্গে-সঙ্গে অদ্ভুত ভাবে চারপাশটা ক্রমশ ছোটো হয়ে আসতে লাগল, যেন একটা অন্তিম বিন্দুতে এসে মিশে যাবে সব। আমি পাগলের মত দৌড়োতে লাগলাম। রাস্তার শেষপ্রান্তে একটা ফটক দেখা যাচ্ছে, ওটা পেরিয়ে গেলেই বোধহয় সব শান্ত হয়ে যাবে। প্রায় পৌঁছে গেছি ফটকের দোরগোড়ায়। এমন সময় হঠাৎ পেছন দিক থেকে দুটো কালো রোমশ হাত এসে আমাকে জড়িয়ে ধরল। আমি চিৎকার করে উঠলাম। আপ্রাণ চেষ্টা করছি, কিন্তু সেই হাত দুটোর থেকে যেন আর মুক্তি নেই, এদিকে পেছন দিকের অন্ধকারটা আরও এগিয়ে এসেছে, আর একটু হলেই যেন আমাকে গিলে নেবে নাহহহহ!

কীরে স্বপ্ন দেখছিস নাকি? সেই কখন থেকে ডেকে যাচ্ছি! আর কতক্ষণ ঘুমোবি? যা, বাজার যা।

ধুত্তেরি, একে রবিবারের সকাল, তার ওপরে এরকম একটা বিচ্ছিরি স্বপ্ন, কোনো মানে হয়? মুডটাই নষ্ট করে দিল।

যাচ্ছি, আগে এক কাপ কড়া করে কফি দাও তো মা।



তিন

আজ রোদটা বেশ চড়া, বাইকের হাওয়ায় গা যেন ঝলসে যাচ্ছে। রাস্তা ফাঁকা, বেশ স্পিডেই চালাচ্ছিলাম, বাঁদিকের মোড় ঘুরলেই, বাড়ির গলি

আরে! এ কী? এই রাস্তাটা কেমন অচেনা-অচেনা ঠেকছে। শিরদাঁড়া বেয়ে একটা হিমেল স্রোত বয়ে গেল। মনে পড়েছে! এটা সেই কালকের স্বপ্নে দেখা রাস্তাটা। ঠিক আগের মতই হঠাৎ করে চারপাশটা অন্ধকার হয়ে এল। এক অজানা আতঙ্কে দিকবিদিক জ্ঞানশূন্য হয়ে আরও জোরে অ্যাক্সিলেটর চেপে ধরলাম, গোঁ গোঁ করে বিকট আওয়াজ হতে থাকলো বাইকটায়


আরে গেল-গেল! ধর-ধর!

ভাগ্যিস প্রফেসর সোম ঠিক টাইমে গাড়িতে ব্রেক মেরে দিয়েছিলেন, নাহলে যে কি হত।

আজকালকার ছেলে-ছোকরাগুলোও হয়েছে, বাইক হাতে পেল কী পেল না, নিজেকে হাওয়াই জাহাজ মনে করে।

চারপাশ থেকে ভেসে আশা টুকরোটাকরা উত্তপ্ত মন্তব্যে যখন হুঁশ ফিরল, খুব বেশি বুঝতে না পারলেও এইটুকু বুঝলাম, যে আমি কোনো প্রফেসর সোম নামক ব্যক্তির গাড়ির ওপর নিজের বাইকটা তুলে দিয়েছি। উনি আগে থেকে বুঝতে পেরে ব্রেকখানা না চাপলে আমার আজ ভবলীলা সাঙ্গ হত।

তোমার বিশেষ লাগেনি তো? আরে ইয়ং ম্যান গাড়ির ক্ষতি নিয়ে ভেব না। ওটা আমার ওপর ছেড়ে দাও, তুমি নিজে হাঁটতে পারবে তো? নাকি ড্রাইভার-কে বলি পৌঁছে দিয়ে আসবে?

এতটা সহানুভূতি আশা করিনি। কিছুক্ষণ অবাক হয়ে চেয়ে রইলাম ভদ্রলোকের মুখের দিকে। প্রায় ৬ ফুট লম্বা মধ্যবয়সি, ব্যাকব্রাশ করা কাঁচাপাকা চুল, আর মুখে অদ্ভুত শান্ত একটা হাসি।

না-না! আমার একদমেই লাগেনি, মাঝখান দিয়ে আপনার গাড়িটার

ওসব নিয়ে তোমাকে ভাবতে হবে না। তোমাকে খুব ডিস্টার্বড লাগছে, বাড়ি যাও, রেস্ট নাও, সব ঠিক হয়ে যাবে।

এই গলির শেষ দোতলা বাড়িটাই আমার, প্লিজ আপনি একবার যাবেন কিন্তু।

বেশ, সে হবে ক্ষণ। তুমি এখন বাড়ি যাও, আর ডাক্তার দেখিয়ে নিও কিন্তু।

বেরিয়ে যান ভদ্রলোক। আশেপাশের লোকেরা হতাশ হয়, এত সহজে সবকিছু মিটে যাবে, কেউ ভাবতে পারেনি। আমিও বাইকটা ঠেলতে-ঠেলতে বাড়ির দিকে রওনা দিলাম, জোর বেঁচে গেছি, বাইরে বুঝতে না দিলেও, ভেতরে বেশ ছড়ে গেছে চারপাশ, যন্ত্রণা করছে ভালোই।




চার

এই ভর সন্ধেবেলা বিছানায় শুয়ে থাকতে কার ভালো লাগে বলুন?

কিন্তু কী করা যাবে? তিনদিন টানা রেস্ট, এটা ডাক্তারের প্রেসক্রিপশন। দু’মাস ‘ওসব’ ছাইপাঁশ গেলা যাবে না, পেট গরম থেকে এইসব হ্যালুসিনেসন, এটা বাবার প্রেসক্রিপশন। আর সত্যনারায়ণ পূজা, এটা মায়ের সলিউশন সব মিলিয়ে রীতিমতো অস্থির লাগছিল। কিন্তু এই সবের ওপরে যেটা আমাকে ভাবিয়ে তুলেছে, ওই স্বপ্ন বলুন আর হ্যালুসিনেশন বলুন, কোনো কার্য-কারণ খুঁজে পাচ্ছি না। কেউ বিশ্বাস না করলেও আমি নিজে জানি, রিসেন্ট কোনো অপদ্রব্য সেবন আমি করিনি। তবে?

আসতে পারি?

আরে আপনি! আসুন-আসুন।

বিরক্ত করলাম না তো? ভাবলাম কেমন আছ, একবার খোঁজ নিয়ে আসি, যা জোরে ঠুকেছিলে।

আপনাকে যে কী বলে ধন্যবাদ দেব! আপনার জায়গায় অন্য কেউ থাকলে, কেলিয়ে কাঁঠাল পাকিয়ে দিত।

আবার ওসব কথা কেন? আচ্ছা, তোমার মা-বাবার সঙ্গে আগেই আলাপ হয়ে গেছে, এবার তোমার সঙ্গেও পরিচয়টা সেরে ফেলি। আমি রুদ্র সোম। মেটাফিজিক্সের প্রফেসর ছিলাম। কর্মসূত্রে বাইরে থাকতাম, আপাতত অবসর জীবন এই কলকাতাতেই। তোমাদের গলির দু’টো গলি পরেই আমার বাড়ি। তা ভায়া, মুখ-চোখে ওরকম ভয় নিয়ে বাইক ছুটিয়েছিলে কেন? কেউ তাড়া করেছিল নাকি?

না। আসলে, কীভাবে যে বলব! যাকেই বলছি সেই পেট গরম হয়েছে বলে হেসে উড়িয়ে দিচ্ছে।


আমাকে নির্ভাবনায় বলতে পার ইয়ং ম্যান। আরে! ওটা কী? কী সর্বনাশ! এ জিনিস কোথা থেকে জোটালে?

এক ফেরিওয়ালা সস্তায় দিয়ে গেল। আমিও নিয়ে নিলাম। দেখতে বেশ ভালো, কী বলুন?

হ্যাঁ, ভালো তো বটেই। তা এটা খোলা-টোলা হয়েছে নাকি?

হ্যাঁ। পরিষ্কার করেছিলাম বটে একবার।

বুঝেছি। তা ভায়া এটা কী জিনিস জান?

সামান্য একটা কাঠের বাক্স। এটা ছাড়া তো কিছু বিশেষত্ব নজর পড়ে না।

হুঁ! বাইরে থেকে দেখে কিছু বোঝার উপায় নেই বটে। এটাকে বলে ডিবুক বাক্স। ইহুদিরা এটা ব্যবহার করত। সম্ভবত হলোকস্টের কোনো দুর্ভাগার অভিশাপ এটায় বেঁধে রাখা হয়েছিল, ফলে বাক্স যার হাতে পড়ত, মালিকের দুর্গতির সীমা থাকবে না। দুঃস্বপ্ন দিয়ে শুরু, আর মৃত্যু দিয়ে শেষ। কী? খুব গাঁজাখুরি বলে মনে হচ্ছে, তাই না? ভাবছ একজন অধ্যাপক এরকম কথা বলে কী করে? তা তোমরা তো ইন্টারনেট যুগের মানুষ, ডিবুক বক্স বলে একবার সার্চ মেরেই দেখই না কি বেরোয়!

না-না। আসলে মাথাটা এমন ঘুরে গেছিল। শুকনো হাসি হেসে পরিবেশটাকে স্বাভাবিক করতে চেষ্টা করলাম, কিন্তু কাল থেকে যা ঘটে চলেছে সত্যিই তো, কোনোটাই তো স্বাভাবিক নয়।

আরে বাবা, তোমার জায়গায় আমি থাকলে, আমিও একই ভাবতাম। শুনে রাখো ভায়া, আজ যেটা অজানা অলীক, কাল জানা হয়ে গেলেই কিন্তু সেটা বিজ্ঞান, তাই না? যাকগে, অনেক সময় নষ্ট হয়ে গেছে, ব্যাপারটাকে আর বাড়তে দেওয়া ঠিক হবেনা, কিছু প্রসিডিওর আছে। তুমি ভেবো না। আর কিছু হবে না। আমি এটা নিয়ে গেলাম, তা আপত্তি নেই তো?


উত্তর দেওয়ার মতো অবস্থায় আমি ঠিক ছিলাম না। মানা না মানার এক অদ্ভুত দোলাচলে দুলছিলাম। মাথা নেড়ে সায় দিলাম।

তোমার মাকে বোলো, আর একদিন এসে কফি খেয়ে যাব। এটার ব্যবস্থা আগে করে আসি, কেমন? আরে চিয়ার আপ ইয়ং ম্যান! অত ভেব না। সব ঠিক হয়ে যাবে। আমার কার্ডটা রাখ, দরকার হলে যোগাযোগ করবে, এখন আসি কেমন।

যেমন ধূমকেতুর মতো এসেছিলেন ভদ্রলোক, তেমন ভাবেই চলে গেলেন। আমি থ মেরে বসে রইলাম।

তিনদিন কেটে গেছে। না, আর কোনো দুঃস্বপ্ন বা দুর্ঘটনা ঘটেনি। সেটা সত্যনারায়ণের সিন্নির জোরেই হোক বা প্রফেসরের ডিবুক বাক্স বিদায়ের মধ্য দিয়েই হোক।

যাই হোক, ভদ্রতার খাতিরেই অন্তত একবার ফোন করা দরকার বলে মনে হল। মানুষটা নিজে এসে খোঁজ নিয়ে গেছিলেন। কার্ডটা হাতের কাছেই ছিল।

প্রফেসর সোম? আমি কৌশিক বলছিলাম। নাহ্ আর কোনো ঘটনা ঘটেনি। আচ্ছা, আগামী শনিবার যাচ্ছি তাহলে? বেশ। রাখলাম তবে।

ভদ্রলোক কি মন পড়তে পারেন নাকি? যাওয়ার ইচ্ছে একটা ছিলই, নিজে থেকেই নেমন্তন্ন করে দিলেন। ভালোই হল।

জটায়ুর ভাষায় বলতে গেলে, প্রফেসর সোম মানুষটা কিন্তু হাইলি সাসপিশাস! কালটিভেট করে দেখতে হবে। আর কিছু না হোক, আমার গল্পের অনেক মাল মশলা পাওয়া যাবে ওঁর কাছে আশা করি।



পাঁচ


শনিবার অবধি আর তর সইছিল না। বিকেল হতে না হতেই দৌড় দিলাম প্রফেসর সোমের বাড়ি। দোতলা ছিমছাম বাড়ি। কলিং বেল টিপলাম। এক কমবয়সি ছেলে এসে দরজা খুলে দিল।

আসুন। ভেতরে এসে বসুন, বাবু আসছেন।

গিয়ে বসলাম। নাহ্, ভদ্রলোকের স্টাডি রুমের প্রশংসা করতে হয়, রীতিমত একটা ছোটোখাটো লাইব্রেরি, তলার দিকের তাকগুলোতে সূর্যের আলো পৌঁছায় কিনা কে জানে।

সরি, অনেকক্ষণ বসিয়ে রাখলাম। আসলে সন্ধের দিকে একটু মেডিটেশনের বদঅভ্যাস আছে কিনা।

আরে না-না, আপনার বইয়ের কালেকশান দেখছিলাম। বিশাল তো!

হ্যাঁ, তা আছে বটে। তবে এদিক ওদিক নাড়াচাড়া করতে গিয়ে অনেক হারিয়ে গেছে। দাঁড়াও, একটু কফি-টফি বলে আসি।

দেওয়ালে একটা বড়ো পেন্টিং ঝোলানো। কাছে গিয়ে দেখলাম, সেই ৮০- র দশকের রেট্রো মার্কা পোশাক পরা ১০-১২ জন যুবক-যুবতী। ছবির তলায় লেখা ‘ইন্ডিয়ান প্যারানর্মাল সোসাইটি ১৯৮০’, মাঝখানে দাঁড়ানো সেদিনের কমবয়সি প্রফেসর সোম কে চিনতে অসুবিধা হল না। কিন্তু ওঁর গলায় ওটা কী?

হুঁ। ঠিকই ধরেছ। আমার পুরো নাম রেভারেন্ড রুদ্র সোম। ওই যে সংস্থাটি দেখলে, ওটার অন্যতম ফাউন্ডার আমিও। ওদের একখানা ওয়েবসাইটও আছে। তবে ওখানে ঢুকলে যা জানবে সে-সব নীরস তথ্য বই কিছু নয়। আচ্ছা ইয়ং ম্যান, তুমি বোর হচ্ছ না তো?

আরে না-না! আপনার মত ব্যস্ত মানুষ যে আমাকে টাইম দিয়েছেন, এটাই অনেক।

ব্যস্ত ছিলাম আগে। এখন মানুষ এত পলিটিকালি অ্যাবনর্মাল, যে ওসব প্যারানর্মাল-ট্যারানর্মাল সব আণুবীক্ষণিক হয়ে স্রেফ খেজুড়ে গপ্পো হয়ে গেছে। মাথা নেড়ে হালকা হেসে নীরব সম্মতি জানালাম।


তা লেখালেখি কর নাকি ভায়া?

বড়ো কিছু না, ওই একটা ব্লগ মতো আছে।

বেশ তো। বিন্দু-বিন্দুতেই তো সিন্ধু হয় একদিন। তা বল, কী জানতে চাও?

কীভাবে এসব শুরু হল? মানে আপনি কীভাবে এই লাইনে এলেন? মাফ করবেন। লাইন কথাটা ব্যবহার করা উচিত হয়নি আমার।

আরে না-না। ঠিক আছে। যেচে কে আর এসবে আসতে চায় বল? আসলে সবাইকে এ-সব বলতে চাই না, বলা যায়ও না। কিন্তু তুমি অলরেডি কিছুটা হলেও এ স্বাদের ভাগ পেয়েছ। ওয়েট, কফিটা আসুক শুরু করছি।



ছয়

তখন কত বয়স হবে আর? গ্র্যাজুয়েশন করে বসে রয়েছি। চুটিয়ে টিউশনি করছি। গুলতানি আর বিন্দাস রোয়াকে বসে আড্ডা। বনেদি পরিবার, পারিবারিক ব্যবসা, চাকরি-বাকরি নিয়ে চাপ নেই। হঠাৎ একদিন আমার নামে চিঠি এল। অবাক হলাম, আমার মত বেকার লোককে কে আবার রেজিস্ট্রি করে চিঠি পাঠাবে?

খুলে মনটা খারাপ হয়ে গেল। ছোটোকাকার চিঠি। সারমর্ম এটাই যে, এই চিঠি যখন আমি হাতে পাব, তখন উনি আর ইহজগতে নেই। আমি যেন গিয়ে ওঁর স্থাবর-অস্থাবরের দায়িত্ব নিই। এত লোক থাকতে আমাকেই বা কেন? কি? এই প্রশ্নটাই মাথায় আসছে, তাই তো?

তাহলে ছোটোকাকার ব্যপারে একটু বলতে হয়। বিশাল বড়ো ইতিহাস। অত গভীরে গিয়ে লাভ নেই, শুধু এটুকু জেনে রাখ, তিন ভাইয়ের মধ্যে ছোটোকাকা ছিলেন সব থেকে ব্রিলিয়ান্ট। তাই সব বাড়িতে যা হয় আর কি! বাবা জ্যাঠারা দাদুর ব্যবসাতে ঢুকতে বাধ্য হলেও বাড়ির ছোটো ছেলের পূর্ণ স্বাধীনতা ছিল। কিন্তু ছাড়টা বোধহয় একটু বেশিই হয়ে গেছিল। বিদেশে গেছিলেন ডাক্তারি পড়তে। কতটা কী পড়েছিলেন জানি না। তবে বছর চারেক পরেই ফিরে পড়েছিলেন। সেও আবার একা নয়, এক মেমসাহেব-কে সঙ্গে নিয়ে। তখনকার সময়, গোঁড়া বনেদি পরিবার। ব্যাপারটা কীরকম দাঁড়াল বুঝতে পারছ তো? তখন আমি সদ্য কিশোর। বেশি কিছু না বুঝলেও এটুকু বুঝেছিলাম, বাবা-জ্যাঠারা দাদু আর কাকার মধ্যে একটা মিটমাট করানোর চেষ্টা করেছিলেন। কিন্তু ভবি ভোলার নয়। দাদু ছোটোকাকাকে ত্যজ্যপুত্র করে দিলেন। শুনেছিলাম উনি সস্ত্রীক বিদেশ ফিরে গেছিলেন। ওঁর সঙ্গে সেই থেকে আমাদের আর কোনো সম্পর্ক ছিল না।




সাত

হাওড়া থেকে চেপে বসলাম ট্রেনে। খড়গপুর লাইনে গন্তব্য রাধামোহনপুর। বাড়ির বড়োরাও বললেন, হাজার হোক রক্তের সম্পর্ক, শেষ ইচ্ছের প্রতি সম্মানটুকু জানানো কর্তব্য।

এমনিতেও ছোটোকাকার প্রতি একটা দুর্বলতা আমার ছিলই। ব্ৰাম স্টোকার টু বার্নার্ড শ’, জুল ভের্ন টু জুলিয়াস সিজার, শরৎবাবু থেকে সত্যান্বেষী ব্যোমকেশ সবার সঙ্গে পরিচয় কাকার ঘরে জমানো গোপন বইয়ের ডাক থেকেই। তাই হয়তো কাকাও তাঁর শেষ ইচ্ছেটা যাকগে! বাকি যাত্রাপথের কথা বলে, বা কীরকম জনহীন স্টেশনে নামলাম, তারপর কী ভয়ঙ্কর পরিশ্রম করে একখানা গরুর গাড়ি ধরে কী কষ্টে কাকার চিঠিতে বলা গ্রামে পৌঁছলাম, সে-সব বর্ণনা করে তোমাকে বোর করব না। শেষ অবধি পৌঁছলাম।

প্রত্যন্ত গ্রাম, অধিকাংশ চাষের মাঠ, আধঘন্টা ছাড়া-ছাড়া ৪/৫ বাড়ি মিলে এক একটা জনপদ। কাকা এরকম পাণ্ডববর্জিত জায়গায় এসে কেন বাড়ি করল মাথায় ঢুকছে না।

গরুর গাড়ি যেখানে নামাল সেটা একটা বটতলা। সন্ধ্যা নামছে। কিছু বয়স্ক মানুষের জটলা, প্রাত্যাহিক আড্ডা মনে হচ্ছে।

ওটা কে বটে?

শহর থেকে এলেন বুঝি?

তা কাকে খুঁজছেন?

একের পর এক অনুসন্ধিৎসু চোখের প্রশ্নবাণে জর্জরিত হতে লাগলাম। সেটা স্বাভাবিকও। এই আদিম গ্রামে যেচে কেউ কেন আসতে চাইবে?


আজ্ঞে আমার নামে রুদ্র সোম। আসছি কলকাতা থেকে। আমি স্বর্গত ডাক্তার বীরেন্দ্রনাথ সোমের ভাইপো।

ও, তুমি ডাগতার বাবুর ভাইপো! আহা আগে বলবে তো। এই কেউ মোড়া নিয়ে আয়। গেলাসে করে জল নিয়ে আয়। আহা, এখানে আসতে বাছার বড়ো কষ্ট হয়েছে গা। বড়ো ভালো মানুষ ছিলেন গো ডাগতার বাবু, আমাদের বড়ো ভালবাসতেন। কী থেকে যে কী হয়ে গেল! শেষ সময়ে উনি বলেছিলেন, তুমি আসবে। তা আজ রাতে তো সে বাড়ি যেতে পারবেনি। আমাদের ঘরেই একটু কষ্ট করে কাটিয়ে দাও বাবা।

আজ্ঞে মাফ করবেন। আমার হাতে বেশি সময় নেই, দু’দিনের মধ্যেই ফিরে যেতে হবে। চিঠিতে নবীন মাস্টারের বাড়িতে যাওয়ার কথা উনি লিখেছিলেন।

দাঁড়াও একটু মগজে ধোঁয়া দিয়ে নিই। অনেকদিনের পুরোনো স্মৃতি তো। এই পর্যন্ত বলে থামলেন প্রফেসর সোম, গোল্ডফ্লেকের গন্ধে ঘরটা ভরে উঠল। আমাকেও অফার করলেন, ভদ্রতার খাতিরে না বললাম।

সিগারেটের আবার ছোটো-বড়ো কী ভায়া! তা যাকগে, কোথায় ছিলাম যেন নবীন মাস্টারের বাড়ি। ভদ্রলোকের দোতলা মাটির বাড়ি, আমাকে পেয়ে কী যে করবেন ঠিক করে উঠতে পারছিলেন না।



বাবা, তোমাকে যে কী বলব! আসলে বীরু যে আমার কী পরিমাণ কাছের বন্ধু ছিল, বলে বোঝাতে পারব না। মানুষজন খুবই কম এখানে। লোকজন ভালো হলেও সব চাষা-ভুসো। কথা বলার জন্যও তো একটা ঠিকঠাক লোকের দরকার। বীরু আর আমি সেই লোক ছিলাম। শালা আমাকে একা করে দিয়ে চলে গেল!

যাকগে। এই নাও বাবা তোমার দলিল-দস্তাবেজ। এবারে তুমিই সামলাও। বীরু তোমাকে দিতে বলে গেছিল। আমি হাঁফ ছেড়ে বাঁচলুম। আজকের রাতটা কষ্ট করে হলেও তোমাকে এখানেই কাটাতে হবে বাবা। কাল সকালে তোমাকে লোক দিয়ে সে বাড়িতে পৌঁছে দিয়ে আসব। তুমি তোমার মত করে সব দেখে নিও। আর হ্যাঁ, খাবার-দাবার নিয়ে একদম ভেব না। রোজ পৌঁছে দিয়ে আসবে আমার লোক।


এ বাবা! না-না মাস্টার মশাই। আপনি এত করছেন, আবার ওসব কেন? আমার অভ্যাস আছে রান্না করার। নিজেই দুটো ভাতে-ভাত ফুটিয়ে নিতে পারব।

বেশ। তুমি যখন কিন্তু-কিন্তু করছ, তখন না হয় পাঠাব না। তোমাকে রান্না করতে হবে না। আগে যে লোক তোমার কাকার কাছে কাজ করত, তাকেই খবর দিচ্ছি। লোক খুব ভালো, সব করে দেবে। তবে একটা কথা বাবা। রাতে কিন্তু কেউ থাকবে না। ওই একটাই সমস্যা ছিল তোমার কাকার সঙ্গে। এই দেখ দেখি! তোমাকে শুধু মুখে কতক্ষণ বসিয়ে রেখেছি। দাঁড়াও দেখে আসি, গিন্নির রান্না কতদূর। কিছু একটা যেন চেপে গেলেন ভদ্রলোক, আমিও আর তখনকার মতো ঘাঁটালাম না।



আট

‘মায়াকানন’ কাকার বাড়ির নাম। পেল্লাই দোতলা মার্বেল বাড়ি, চারপাশ উঁচু প্রাচীর দিয়ে ঘেরা। ভেতরে বাগান, বেশ রুচি আর পরিশ্রম দিয়ে সাজানো।

এই পাণ্ডববর্জিত জায়গায় কাকা কেন এরকম পেল্লাই বাড়ি ফাঁদতে গেলেন এটা মাথায় না ঢুকলেও, কেন রাতে কেউ আসতে চায় না সেটা ভালোই বুঝতে পারলাম। মূল গ্রাম থেকে হাঁটাপথে এখানে আসতে প্রায় ২৫ মিনিট লাগল। মাঝে আবার পুরোটাই জঙ্গল।

সঙ্গে যে লোকটি এসেছে তার নাম শম্ভু। সে কাকার আমলের লোক না হলেও, এ বাড়িতে আগে মাঝেসাঝে কাজ করেছে। পয়সা কড়ি-খাবার দাবারের চাহিদা খুব বেশি না থাকলেও তার দাবি একটাই

সন্ধের পর বাবু আর থাকবুনি। পর দিন ভোরে আবার আসুম! আমিও জোর করিনি। সারাজীবন হোস্টেল আর মেসে কাটিয়েছি এখানে-ওখানে। রাতে এই নির্জনপুরীতে একা কাটাতে আমার খুব বেশি অসুবিধা হবে না, এমনই ভেবেছিলাম।


ঘরদোর এমনিতে পরিষ্কারই ছিল। তাও শম্ভু বেশ ঝেড়েঝুড়ে দিল চারপাশ। ভেতরের বর্ণনা আর কী দেব ভায়া? একজন একা মানুষের যে থাকার জন্য এত কিছু লাগতে পারে, তা না দেখলে জানতে পারতাম না। পুরো বাড়ি জুড়ে দামি আসবাবপত্র, ওয়াল পেন্টিং, শো পিস! মানে মোটামুটি ধরে নাও ছোটোখাটো পুরোনো জমিদার বাড়ি যেমন হয় আর কি। কাকা শেষ জীবনটা বেশ রসে-বশেই কাটিয়ে ছিলেন বোঝা যায়, কিন্তু একা একা কীভাবে থাকতে পারতেন? যাকগে, সে পরে ভাবা যাবে। আপাতত শম্ভুর হাতের রান্না টেস্ট করে একটু গড়িয়ে নেওয়া যাক। পরে বাড়িটা আর চারপাশ ভালো করে দেখতে হবে।

সন্ধে তখন হয় হয়। শম্ভু চলে গেছে। আমিও দোতলার পূর্বদিকের একটা ঘরের বিছানায় গুছিয়ে বসেছি। হ্যাজাক জ্বলছে। দলিলপত্রগুলো একবার দেখা দরকার বলে নিয়ে বসেছি। আরে, ওটা কী? রীতিমতো গালা দিয়ে সিল করা মুখবন্ধ একটা খাম। কাকার চিঠি? দেখা যাক, এবারে উনি কী লিখে গেছেন।

স্নেহের রুদ্র,

এই চিঠি যখন তুমি পাবে তখন আমি আর থাকব না। তুমি জানো, আমাদের পরিবারের মধ্যে তুমিই আমার একমাত্র কাছের মানুষ ছিলে। তাই তোমার ওপরে এক গুরুদায়িত্ব আমি দিয়ে যেতে চাই। বাড়ি জমি জায়গা এসব নিয়ে আমি ভাবি না। ওগুলো তুমি যা ভালো বুঝবে করবে। আমার স্টাডিরুমের লাইব্রেরির একদম মাঝের তাকে একটা গোপন কুঠুরি আছে। ওটার মধ্যে কিছু ডায়েরি আর বই রয়েছে। ওগুলো তোমাকে পুড়িয়ে ফেলতে হবে। হয়তো অবাক হচ্ছ, আমি কেন নিজেই করে ফেলিনি এতদিন। আসলে পারিনি। মায়াকাননে জড়িয়ে গেছিলাম। কিন্তু তোমাকে পারতে হবে বাবা। শুধু এইটুকু জেনে রেখ, এই কাজের সঙ্গে তোমার কাকার সম্মান জড়িয়ে আছে। আর হ্যাঁ, শেষ করার আগে আবার সাবধান করে দিলাম। তুমি ভুলেও ওগুলো যেন কোনোভাবেই পড়তে যেও না। এটা তোমার কাছে একজন মৃত্যুপথযাত্রী মানুষের শেষ অনুরোধ রইল। কাকা হিসেবে যদি এতটুকুও সম্মান করেছ, ভালবেসেছ, তাহলে ওগুলো পুড়িয়ে ফেলবে। আমি যে ভুল করেছি, তুমি সেটা করতে যেও না বাবা। মায়ার কাননে একবার জড়িয়ে পড়লে জেনে রেখ, আর মুক্তি নেই।’


এই পর্যন্ত বলে থামলেন প্রফেসর সোম। ঘরে এসি চলছে, তাও দরদর করে ঘামছিলেন ভদ্রলোক। রুমাল বের করে ঘামটা মুছে নিলেন উনি।

কাকার শেষ ইচ্ছেকে সম্মান করা আমার উচিত ছিল। ডায়েরিটা পড়া আমার উচিত হয়নি। আসলে যৌবনের প্রাবল্য বুঝতেই পারছ। সেদিনের ক্ষণিকের গোঁয়ার্তুমির মূল্য চোকাতে হবে আমাকে সারাজীবন! বিড়বিড় করে উঠলেন প্রফেসর।

হঠাৎ ওপরে কীসের চিৎকার শোনা গেল। কেউ যেন প্রবল আক্রোশে জিনিসপত্র ছুঁড়ে ফেলে দিল। হন্তদন্ত হয়ে উঠলেন প্রফেসর।

এক্সকিউজ মি। তুমি একটু বস কৌশিক। আমি একটু ঘুরে আসছি।

দৌড়ে বেরিয়ে গেলেন উনি। আমি কীরকম একটা কিংকর্তব্যবিমূঢ় হয়ে বসে রইলাম।



নয়

আমার বাড়ির লোক মেরিকে মেনে নিতে পারেনি। তাই দেশ থেকে ফিরে এসে, হয়তো সেজন্যই মেরি সবসময় মনমরা হয়ে থাকত। আসলে মেরি অনাথ। আমার বাড়ির মানুষদেরই সে আপন করে নিতে চেয়েছিল। কিন্তু তাদেরই বা দোষ দিই কীভাবে? আমার ওইরকম ভাবে, কোনো আগাম সংবাদ না দিয়ে মেরিকে নিয়ে বাড়ি যাওয়া উচিত হয়নি।

সে-সব দুঃখ আমরা মেনে নিয়েছিলাম। দু’জনে মিলে যথাসাধ্য আনন্দের সংসারও সাজিয়েছিলাম। ডাক্তার হিসাবে আমারও পসার বাড়ছিল। কিন্তু বিধাতার বোধহয় আমাদের এত সুখ সহ্য হল না। রাজরোগ মেরিকে গ্রাস করল। আমি ও আমার সিনিয়ররা প্রাণপণ লড়াই করলাম। কিন্তু মেরিকে বাঁচানো গেল না।

মেরি ছাড়া ইহজগতে আমার আর কেউ ছিল না। কিছুই ভালো লাগত না। ডাক্তারি ছেড়ে দিলাম। আমাদের বাড়িটাও ছেড়ে দিয়েছিলাম। আমার পাগলের মতো অবস্থা দেখে কেউ-কেউ নতুন করে বিয়ে করার পরামর্শ দিল। সে-সব কানে না তুলে আমি শহর থেকে দূরে একটা ছোট্ট ঘর নিলাম। সেখানেই বৃদ্ধ স্যামুয়েলের সঙ্গে আমার আলাপ হল। আমার অবস্থা দেখে বুড়োর করুণা হল। ও আমাকে এক জিপসি মহিলার কাছে নিয়ে গেল। মহিলাকে স্থানীয় লোকজন এড়িয়ে চলে। কিন্তু আমার তখন সে-সব ভাবার অবস্থা ছিল না। সব শুনে, অর্থের বিনিময়ে, সে আমাকে কিছু উপায়ের কথা বলে। সঙ্গে এই বলেও সাবধান করে দেয় যে প্রকৃতির বিরুদ্ধাচরন করা দারুণ বিপজ্জনক। আমি সেই পদ্ধতিগুলো লিখে নিই।

মেরিকে হারিয়ে আমার মাথার ঠিক ছিল না। জিপসি-র সাবধানবাণী আমি শুনেছিলাম বটে, তবে কান দিইনি। অনেক কাঠখড় পুড়িয়ে আমি কিছু বইপত্রের সন্ধান পাই। সেগুলো সেই জিপসি বুড়ির কথার স্বপক্ষে যায়। বুঝতে পারি, একটা উপায় আমার সামনে এসে গেছে। কিন্তু এখানে থেকে তার প্রয়োগ করা আমার পক্ষে অসম্ভব। এর জন্য প্রয়োজন ফাঁকা, জনমানবহীন কোনো এলাকা।’

ডায়েরিটা পড়ে পুরো ব্যাপারটা আমার কাছে পরিষ্কার হয়ে যায়। কাকা কেন এত দূরে, এই পাণ্ডববর্জিত এলাকায় এই জমিদার বাড়ি কিনলেন, সেটা বুঝতে পারি। কিন্তু বাকি ডায়েরিটা জুড়ে শুধু কাকা আর মেরির আবার মিলিত হওয়ার কথা ছিল। সেগুলো পড়তে আমার প্রবল অস্বস্তি হচ্ছিল। শুধু গুরুজনের যৌনাচারের কথা বলে নয়, ওই বর্ণনার মধ্যে একটা অন্য কিছু ছিল!

কিন্তু মেরিকে উনি ফিরে পেলেন কীভাবে? আমি সবিস্ময়ে প্রশ্ন করি প্রফেসর সোমকে।

একজ্যাক্টলি! এই এক প্রশ্ন আমার মনেও এসেছিল। চিরকাল যুক্তি-বুদ্ধি দিয়েই সবকিছু বিচার করে এসেছি আমি। এগুলো সবই একাকী আর শোকাচ্ছন্ন কাকার মনগড়া কল্পনা বলেই চালিয়ে দিতে চেয়েছিলাম। কিন্তু পারিনি! পারিনি, কারণ ওই অন্য বইগুলো। এত সুন্দরভাবে গুছিয়ে সব বর্ণনা করা ছিল সেখানে, যে কুসংস্কার বলে সবটা ওড়াতে পারিনি আমি। ল্যাটিনে লেখা ছিল বইগুলো। কিন্তু ও বিদ্যা আমার ছিল। তাই ভাবলাম, একবার প্রয়োগ করাই যাক না। জিপসি মহিলার সাবধানবাণী কাকা শোনেননি। আমিই বা কাকার কথা শুনব কেন? বয়সের দোষ বুঝলে কি না ভায়া! অদম্য কৌতূহল থাকে সেই বয়সে। আর তাতেই ঘটে গেল সেই সর্বনাশ।

কী সর্বনাশ?

বলব ভায়া, তবে ডিনার করতে-করতে। তুমি একটু বোসো। কই রমেন, ডিনারটা সার্ভ কর্। আমি একটু ওপর থেকে আসছি।

উত্তেজনার ফানুসে চড়িয়ে, আবার চলে গেলেন প্রফেসর। কেন যে উনি বারবার দোতলায় চলে যান কে জানে!



দশ

নাহ্। আপনার কুকের কিন্তু রান্নার হাতটি খাসা।

হা-হা! আমার সঙ্গে সারা দেশ ও ঘুরে বেড়িয়েছে ভায়া। হাত তো খুলবেই।

তারপরে বলুন, কী হল? কী একটা সর্বনাশের কথা আপনি বলছিলেন।

হ্যাঁ। কাকার ডায়েরি আর বইগুলো ঘেঁটে আমায় বেশ একটা অ্যাডভেঞ্চারের নেশা পেয়ে বসল। সবিস্তার বর্ণনায় যাচ্ছি না। তবে ডায়েরিতে লেখা পদ্ধতি বা বইগুলোতে বলা হয়েছে, মৃত প্রিয়জনকে আহ্বান করা সম্ভব। কিন্তু তাঁদের আবার নিজের রক্ত-মাংসের শরীরে পাওয়া সম্ভব নয়।

তবে?

রোসো-রোসো ভায়া। অত অস্থির হলে ঘটনার খেই হারিয়ে যায়। আমাদের হিন্দুদের অঘোরীতন্ত্রে যেমন ডাকিনী-যোগিনীদের নামে শুনেছ, বিভিন্ন স্তরের শক্তি এরা, তেমনি ওদের শাস্ত্রেও বিভিন্ন স্তরের ডেমনের কথা বলা হয়েছে। তেমনই নিম্নস্তরের এক ডেমন হল Succubus। ওদের তন্ত্রে এদের দেখানো হয়েছে সেক্স স্লেভ হিসেবে। অর্থাৎ বিভিন্ন উপচারে এদের আবদ্ধ করে, নিজের যৌন বাসনা-কামনা এদের দিয়ে পূর্ণ করা যায়। শুধু তাই নয়, যে চেহারায় এদের কামনা করা হয়, সেই চেহারাতেই এরা ধরা দেয়। তবে হ্যাঁ, এদের কন্ট্রোলে রাখতে হয়। নাহলেই ফল হয় মারাত্মক! কী? এবার কাকা আর মেরির পুনর্মিলনের কেসটা বোঝা যাচ্ছে?

তা বুঝতে পারছি, কিন্তু

হ্যাঁ, ওই কিন্তুতেই আমিও আটকেছিলাম। এসব গাঁজাখুরি ব্যাপার বাস্তবে আদৌ সম্ভব নাকি? কিন্তু পরীক্ষা করে দেখতে অসুবিধা কোথায়, তাই না? প্রসিডিওরে এমন কিচ্ছু ভয়ংকর উপকরণের কথাও বলা নেই যা সহজলভ্য নয়। মাঝে কিছু কাজ সেরে রাখলাম। বাড়ি গেলাম। গিয়ে ভুজুংভাজুং দিলাম যে ওখানেই কাঠের ব্যবসা শুরু করব। আসলে সাত ভাইয়ের এক ভাই আমি, তাই বাড়ির লোক খুব বেশি চিন্তিত হয়নি। ফিরে এলাম সব জিনিসপত্র নিয়ে, যা-যা লাগবে। বাকি রইল দুটো জিনিস, যেগুলো একমাত্র শম্ভু জোগাড় করতে পারত, দেশি মুরগীর নখওয়ালা ঠ্যাঙ আর একটা শকুনের ডিম।

পেলেন?

হ্যাঁ পেলাম। বেশ কিছু পয়সা গচ্চা দিয়ে, অনেক বুঝিয়ে সুঝিয়ে রাজি করলাম শম্ভুকে।

তারপর?

তারপর আর কী? কাকার ডায়েরিতে যেভাবে বলা হয়েছে সেভাবেই, এক পূর্ণিমার রাতে ছাদে বসে, সব উপকরণ দিয়ে গোপনে সব প্রক্রিয়া সারলাম। সমস্যা হল একটা জায়গায়।

কী সমস্যা?

কী আর বলব! তুমি আমার থেকে অনেক ছোটো। Succubus কে ডাকতে গেলে অনেক কারো মুখ স্মরণ করতে হয়। মানে যে রূপে Succubus-কে কাছে পেতে চাইছি, আর কি। অস্বীকার করব না, কলেজে পড়ার সময় একটি মেয়েকে বেশ পছন্দ ছিল। বেশ রাবীন্দ্রিক চেহারা, কণ্ঠ, হাবভাব মানে খুবই ভালো লাগত তাকে। কিন্তু এখকার মত খুল্লমখুল্লা ব্যাপারটা তো ছিল না। তাই কথাও বলা হয়ে ওঠেনি কখনও। তাই ভাবলাম, তাকে কল্পনা করলে ক্ষতি কী?

সারারাত আর কিছুই হল না। পরদিন ঘুম ভেঙে মনে হল, সবই কাকার মনের ভুল। পুরোটাই ধাপ্পা। খটকা লাগল ধপধপে সাদা মার্বেলের মেঝেতে কাদা মাখা পায়ের ছাপ দেখে। হাঁক পাড়লাম শম্ভুকে। শম্ভু জানাল, সে এসেই বাগানে কাজ করতে লেগেছে। এ ঘরে সে আসেনি, আর কাদা পায়ে আসার সাহসও তার হবার নয়। কিন্তু এগুলো তো মানুষেরই পায়ের ছাপ। ও মিথ্যে বলছে না তো? নাকি চোর এসেছিল? কিন্তু কিছু তো চুরিও যায়নি!

যাকগে, সেই রাতেও আবার একবার কাকার লিখে যাওয়া পদ্ধতি মেনে সব প্রক্রিয়া করলাম। তখন রাত কটা বাজে খেয়াল নেই। ঘুমিয়ে আছি। হঠাৎ নাকে একটা তীব্র সুগন্ধ এল, অনেকটা আগেকার দিনে মা-বউয়েরা মাথায় একধরনের সুগন্ধি তেল মাখতেন, সেরকম। মাথার কাছে রাখা টর্চ জ্বালব কি না ভাবছি। কিন্তু তারপর যা হল, আর সাহস পেলাম না কিছু করার।

কী হয়েছিল?

খিলখিলিয়ে হাসির সঙ্গে একটা নারী কণ্ঠ ভেসে এল, আমাকে তো এইভাবেই চেয়েছিলে। তবে আজ ভয় পাচ্ছ কেন?’ অন্ধকারে চোখ সইয়ে নিয়ে যা দেখলাম, তাতে আমার হাড় হিম হয়ে গেল। কাকা মিথ্যে বলে যাননি! চাঁদের আলোয় মুখটা স্পষ্ট বোঝা না গেলেও দেখলাম, একটা নারী শরীর দাঁড়িয়ে আছে আমার বিছানা থেকে একটু দূরেই। একটু-একটু করে সে এগিয়ে এল আমার দিকে। সেই মুখ, সেই ঠোঁটের কাছের তিল, কটিদেশের সেই ঢেউ, সেই সুউচ্চ বুক সেই শরীর! আমি স্তব্ধ হয়ে গেলাম। ভয়ঙ্কর অথচ চরম সুন্দর সেই চেহারা। তারপরে সারারাত কী হয়েছিল সেই বিস্তারে যাচ্ছি না। শুধু এটুকু বলতে পারি, একটা হিংস্র বাঘিনীর সঙ্গে যেন আমাকে খাঁচাতে ছেড়ে দেওয়া হয়েছিল। ভোরে ঘুম ভাঙল। পাশের দিকে তাকালাম। কই কেউ নেই তো সেখানে! তাহলে কি স্বপ্ন দেখলাম? আয়নার দিকে চোখ পড়তে কেঁপে উঠলাম। আমার সারা শরীর জুড়ে নখের দাগ, ভালোবাসার।

তারপরেও আপনি পড়ে রইলেন ওই বাড়িতে, পালিয়ে এলেন না?

ওই যে কাকা বলেছিলেন মায়াকানন! হাড়ে হাড়ে টের পেলাম কথার সত্যতা। অস্বীকার করতে লজ্জা নেই, আমার জীবনের মধুরতম রাতগুলো কেটেছিল ওখানে। ওর নাম আমি দিয়েছিলাম মায়া। সে রাতের আঁধারে আসত, ভোরের আগে চলে যেত। কথা কখনোই খুব বেশি হয়নি ওর সঙ্গে। বলার সুযোগও দিত না সে। রতিকলায় পারদর্শী ছিল সে। এভাবে কেটে গেল এক মাস। বাড়িতে চিঠি পাঠানো বন্ধ, নবীন মাস্টারের সঙ্গে আড্ডা বন্ধ, কাকার জমিগুলো সস্তায় বেচে দিতে থাকলাম। সারাদিন শুধু বসে থাকতাম তার অপেক্ষায়, কখন সে আসবে। হঠাৎ একদিন এক সকালে শম্ভু এসে বলল যে এক পাদ্রি আমার সঙ্গে দেখা করতে চায়, কিন্তু সে বাড়িতে ঢুকবে না। বাজার মুখে গেলাম দেখা করতে। মাঝবয়সি পাদ্রিসাহেব কিছুক্ষণ আমার মুখের দিকে তাকিয়ে রইলেন। তারপর বললেন, বাবা, এখনও সময় আছে শয়তানকে হারিয়ে দেওয়ার। আমি তোমার কাকাকেও বলেছিলাম, কিন্তু উনি পারেননি। তোমার মধ্যে সে ক্ষমতা আছে। তুমি পার সেই নরকের কীটকে নরকে ফেরত পাঠাতে।’

দুম্ করে মাথাটা গরম হয়ে গেল। যা-তা কথা শুনিয়ে বসলাম ওঁকে। আসলে বয়সটা তখন কম আর ওদিকে মায়ার আবেশে আমি আবিষ্ট। স্মিত হাসলেন পাদ্রিসাহেব, ‘আগুন নিয়ে খেলছ তুমি বাবা। তোমার আনন্দ কিন্তু অন্যের অভিশাপ হয়ে আসতে পারে। তোমার বাড়ির বাঁদিক দিয়ে যে রাস্তাটা গেছে, ওটা ধরে কিছুটা গেলেই আমার ঘর। যদি কোনোদিন বিপদ হয়, আসতে দ্বিধা কোরো না। ঈশ্বর তোমার মঙ্গল করুন।’ চলে গেলেন উনি।

সেই রাতে মায়া প্রথম অন্যধরনের কথা বলল, ‘কী করতে এসেছিল ঐ বুড়োটা?

মায়াকে ভয় পাওয়া অনেকদিন আগেই ছেড়ে দিয়েছিলাম আমি। আমার কাছে সে ছিল এক রক্ত-মাংসের মানুষ, যাকে প্রতি রাতে আমি নিজের মতো করে পাই। তাকে ভয় পেতে যাব কেন? কিন্তু এই প্রথমবার পাদ্রিকে নিয়ে কথা বলার সময় মায়ার চোখ দেখে অস্বস্তি হল আমার।

তারপর?

উঁহু। ডিনার শেষ। তুমি হাত ধুয়ে ফেল, বাকিটা একটা কড়া করে ব্ল্যাক কফি খেতে-খেতে বলব।

আপনি নিশ্চয় আবার উপরে যাবেন? কেউ কি আছে উপরে? আমি আর থাকতে না পেরে জিগ্যেস করেই ফেললাম।

বলব। নিশ্চয় বলব, তবে ওই কফি আসার পরই। স্মিত হেসে চলে গেলেন প্রফেসর সোম। আমিও হাত ধুয়ে স্টাডি রুমের সোফায় বসে অপেক্ষা করতে লাগলাম, মনে অনেক প্রশ্নের ভিড় নিয়ে।



এগারো

কিন্তু সব ভালো জিনিসেরই তো একটা শেষ থাকে। আর সেটা যদি অতিপ্রাকৃত হয়, তাহলে তার শেষটা মধুর হয় না। একটা দীর্ঘশ্বাস ছাড়লেন প্রফেসর সোম, কই, কফিটা তুলে নাও। ঠান্ডা হয়ে যাবে যে।

হ্যাঁ, এই নিচ্ছি। তারপর কী হল?

বেশ চলছিল, বুঝলে। হঠাৎ একদিন সকালে একজনকে নিয়ে হাজির হল নবীন মাস্টার। দেখলাম, সে অবিনাশ।

অবিনাশ? সে কে?

অবিনাশ আমার স্কুলের বন্ধু। খুব ক্লোজ ছিলাম। আসলে বাপ-মা মরা ছেলে, মামাবাড়িতে লাথিঝ্যাঁটা খেয়ে পড়ে থাকত। তাই বড়োলোকের বাড়ির ছেলে হিসেবে বেশ মায়া পড়ে গেছিল ওর ওপরে। কলেজে পড়ার সময়েও অনেকবার গেছি ওর মামার মুদির দোকানে। ওখানেই ও কাজ করত। পরে আর যোগাযোগ থাকেনি।

এরকম হুট করে চলে আশায় বেশ বিরক্ত হলাম, তবে মুখে প্রকাশ করলাম না। কথায়-কথায় নবীন মাস্টার জানাল যে অবিনাশ কাল রাতেই এসেছে। কিন্তু আমার বন্ধু বলে সেই রাতের আতিথ্যটুকু গ্রহণ না করিয়ে উনি ছাড়েননি অবিনাশকে

চা-জলখাবার খাইয়ে বিদায় দিলাম নবীন মাস্টারকে। তারপর পড়লাম অবিনাশকে নিয়ে। ভেতরের রাগটা যথাসম্ভব চেপে জিজ্ঞেস করলাম, ‘তা ভাই, হঠাৎ কী মনে করে? আসবার আগে একটা খবর তো দিতে হয়।’

খপ করে হাতদুটো চেপে ধরল অবিনাশ, ‘জানি ভাই, কাজটা খুব অন্যায় হয়ে গেছে, তুমি অনেকদিন আর মামার দোকানে আসছ না। তোমার বাড়িতে খোঁজ নিয়ে জানতে পারলাম তুমি এখানে, কী-সব নতুন ব্যবসা চালু করেছ। মা কালীর দিব্যি কেটে বলছি ভাই, মামার ওখানে আর পারছিলাম না। দুবেলা গাধার মতো খাটিয়েও যদি পেট ভরে খেতে না দেয়, কীভাবে থাকি বল তো। তোমার তো নতুন ব্যাবসা, অন্তত একটা চাকরের দরকার পড়বেই! আমাকে না হয় সেই কাজটাই দিও। টাকা-পয়সা লাগবে না। দুটি খেতে দিও, তা হলেই হবে। কিন্তু দোহাই তোমার, আমাকে আর তাড়িয়ে দিও না বন্ধু।’

খুব খারাপ লাগল। ছোটোবেলার বন্ধুর সঙ্গে কী ব্যবহারই করছি আমি! এতটা অধঃপতনই হয়েছে আমার! বললাম, ‘আরে, ছি-ছি! সে কথা আসছে কেন? আমি কি তোমাকে চলে যেতে বলেছি? নিজের বাড়ি মনে করেই থাক।’ মুখে বললাম বটে, তবে মনে মনে স্থির করলাম, দরকার পড়লে হাতে বেশ কিছু টাকা দিয়ে হলেও ওকে কিছুদিনের মধ্যেই বিদায় করতে হবে। মায়ার ব্যাপারে ও যেন কিছু জানতে না পারে।

‘তোমার ব্যবসার তো কিছু দেখছি না ভায়া, আপিস কি দূরে কোথাও?

‘সব দেখবে। এই তো সবে এলে। একটু জিরিয়ে নাও, এই শম্ভু দাদাকে নাইবার জল এনে দে, তারপরে জমিয়ে খাওয়া-দাওয়া সারা যাবে।’



বারো

সে রাতে মায়াকে কিছু বলার আগেই সে প্রশ্ন করল।

‘ও কে গো?’

‘কে?’

‘ন্যাকা! ওই যে নীচের তলার ঘরে যাকে ঠাই দিয়েছ।’

‘ও আমার বাল্যবন্ধু। তোমাকে বলতেই যাচ্ছিলাম। একটা অনুরোধ আছে তোমার কাছে।’

‘অনুরোধ কেন, আদেশ বল।’

‘তুমি কিন্তু ওই বেচারিকে ভয় দেখিও না। ওর কাছে যেও না।’

‘আমি কেন যাব? আমি তো শুধু তোমার!’ বলেই খিলখিলিয়ে হেসে ওঠে মায়া, আমাকে আরও শক্ত করে জাপটে নেয় নিজের শরীরের সঙ্গে।



পরদিন সকালে অবিনাশের সঙ্গে জলখাবার খেতে বসে দেখা হল। কিছুটা অন্যমনস্ক দেখাচ্ছিল তাকে।

‘কী ব্যপার, মুখ-চোখ শুকনো কেন? নতুন জায়গায় কাল রাতে ঘুম হয়নি বুঝি?’

‘না। তা নয়। আসলে তোমাকে যে কীভাবে বলি বুঝতে পারছি না। ‘আরে নিঃসঙ্কোচে বল।

‘দেখ ভায়া, মানে তুমি বড়োলোকের ছেলে। তোমার কিছু খেয়াল-খুশি থাকতেই পারে। কিন্তু আমি গরীব ব্রাক্ষ্মণ সন্তান। নিজের আত্মমর্যাদা ছাড়া আমার আর কিছু নেই। আমাকে তোমার এই খেলায় অনুগ্রহ করে অংশ নিতে বোলো না। ওঁকে বারণ করে দিও।’

বুঝলাম ঘটনাটা কোনদিকে গড়িয়েছে। মায়াকে এত বারণ করার পরেও সে অবিনাশের ঘরে গেছে। শুধু যায়ইনি, তাকে আবার রতিক্রীড়ায় আহ্বান জানিয়েছে! শরীরে এত খিদে তার? আজ উচিত শিক্ষা দিতে হবে তাকে। তবে মাথা ঠান্ডা করে এগোতে হবে। আসলে মায়া যে রক্ত মাংসের মানুষ নয়, সেটা বারবার ভুলে যাই আমি।



তেরো

মায়া শুয়ে আছে পাশে। আলো-আঁধারিতে তার শরীরের গোপন বিভাজিকাগুলো যেন জীবন্ত হয়ে উঠেছে। বাঁধভাঙা উচ্ছ্বাসের গোপন উপত্যকা যেন এক- একটা।

‘আচ্ছা, আমি যে তোমাকে বারণ করলাম, তাও তুমি কেন গেলে অবিনাশের কাছে?’

‘কেন, আমি কাছে গেলে কি সে অপবিত্র হয়ে যাবে?

‘তা নয় মায়া। কিন্তু সবার সব জিনিস নাও ভালো লাগতে পারে।’

হঠাৎ করে আমার দুটো হাত ধরে নিজের নরম বুকে টেনে নিল মায়া। হিসহিসিয়ে প্রশ্ন করল, ‘তুমি কি বলতে চাও, কোনো পুরুষমানুষের সাধ্য আছে এই শরীরটা অস্বীকার করার?’

‘অবিনাশ তো তোমায় ভালবাসেনি। বেসেছি আমি। তুমি কেন তাহলে যাবে তার কাছে?’

‘তুমি বড্ড সহজে নিজেকে আত্মসমর্পণ করে দাও। কিন্তু সে রুখে দাঁড়ায়। শক্ত পুরুষ সে।’

ঝাঁ করে মাথাটা গরম হয়ে গেল, আর ভুলটা করে বসলাম।

‘বেশ্যা মেয়েছেলে! তোর এত শরীরের খিদে? মনে রাখিস যে নরক থেকে তোকে তুলে এনেছিলাম, সেখানে এই মুহূর্তে ফেরত পাঠিয়ে দিতে পারি তোকে।

যা সর্বনাশ হওয়ার হয়ে গেল। আগুন-চোখো দৃষ্টিতে সে নীরবে তাকিয়ে রইল আমার দিকে। তেমন ভয়ংকর চোখ আমি এর আগে দেখিনি। সে যে মানুষ নয়, রক্তমাংসের শরীরে অন্য কিছু, এই প্রথমবার আমি বুঝতে পারলাম। আমি আর তাকিয়ে থাকতে পারলাম না, চোখ বুজে ফেললাম।

কতক্ষণ কেটে গেছে জানি না। ওভাবেই পড়ে ছিলাম কুণ্ডলী পাকিয়ে। হঠাৎ এক তীব্র আর্তনাদে রাতের নিস্তব্ধতা খানখান হয়ে ভেঙে পড়ল।

খেয়াল হল, এ গলা অবিনাশের। ঘরে দেখলাম মায়া নেই। ছুটে গেলাম নীচের তলায় অবিনাশের ঘরের দিকে, কিন্তু ততক্ষণে যা হওয়ার হয়ে গেছে। ঘরের দরজা বন্ধ। ভেতর থেকে মায়ার ভয়ংকর হাসি আর অবিনাশের আর্তনাদ ভেসে আসছে। সে যেন এক ক্ষুধার্ত বাঘিনীর খাঁচায় বাঁধা পড়েছে!

দরজায় ধাক্কা দিয়ে চিৎকার করে উঠলাম, ‘অবিনাশ! অবিনাশ! মায়া, ওকে ছেড়ে দাও। তোমার বোঝাপড়া আমার সঙ্গে। আমি অপরাধের সাজা নিতে প্রস্তুত, ওকে ছেড়ে দাও।’

কিন্তু বৃথা চেষ্টা। আগেকার দিনের মোটা সেগুনের দরজা, ধাক্কা দিয়ে আমার কাঁধ ছড়ে গেল, কিন্তু পাল্লা এক চুলও নড়ল না। ভেতরের চিৎকারটা ক্রমশ গোঙানিতে পরিণত হল। আমি কী করতে পারি বুঝতে পারছিলাম না। এই জনমানবশূন্য অঞ্চলে কে এত রাতে আমাকে সাহায্য করতে আসবে?

‘তোমার আনন্দ অন্য লোকের অভিশাপ হয়ে দাঁড়াতে পারে।’ পাদ্রিসাহেবের কথাটা আবার কানে বাজল। তখনই মনে হল, উনিই আমার শেষ সহায়। হ্যাজাকটা হাতে নিয়ে ছুট লাগালাম সেই জঙ্গলের পথ ধরে। এলোপাথাড়ি দৌড়ে গাছের ডাল-কাঁটা-পাথরে ছিন্নভিন্ন হয়ে যেতে লাগল আমার শরীর। সেদিকে আমার খেয়াল ছিল না। মাথায় একটাই চিন্তা ঘুরপাক খাচ্ছিল, অবিনাশকে যে করে হোক মায়ার হাত থেকে বাঁচাতেই হবে!

দূর থেকে একটা চার্চ মতো দেখতে পেলাম যেন। পাগলের মতো এগিয়ে গেলাম। চার্চের পাশেই একটা ছোটো ঘর, তার দরজায় গিয়ে উন্মাদের মত আওয়াজ তুললাম। চিৎকার করতে থাকলাম, ‘ফাদার! ফাদার, আপনি কোথায়?

দরজাটা একটু ফাঁক হল। আলো হাতে এক বৃদ্ধকে বেরিয়ে আসতে দেখলাম মনে হয়। তবে আমি আর দেখতে পারছিলাম না। মাথা অনেকক্ষণ আগেই কাজ করা বন্ধ করে দিয়েছিল, এবারে শরীরও বুঝি জবাব দিল।

‘আমার বন্ধুকে বাঁচান ফাদার। ও মায়াকাননে একা!’ চিৎকার করে ওখানেই পড়ে গেলাম আমি।

তারপর? তারপর কী হল? ফাদার একাই গেলেন মায়াকাননে? অবিনাশবাবুরই বা কী হল?

তারপর সে রাতে একজ্যাক্টলি কী হয়েছিল, আমি তা আজও জানি না। কিছু আবছা আবছা খণ্ডচিত্র মনে পড়ে। ফাদারের কাঁধে ভর দিয়ে আমি মায়াকাননে ফিরে এসেছিলাম। এখনও কানে বাজে ফাদারের সেই চিৎকার, ‘সোম, একমাত্র তুমিই পারবে ওকে নিজের জায়গায় ফিরিয়ে দিতে।’

শরীরের শেষ শক্তিবিন্দু দিয়ে আমি চিৎকার করে উঠেছিলাম, মায়া! নরকের কীট! তোকে আমি আদেশ করছি। দরজা খোল্! অবিনাশকে ছেড়ে দে।’

সদর দরজাটা খুলে গেছিল। মায়া বেরিয়ে এসেছিল ধীরে-ধীরে, সম্পূর্ন উলঙ্গ শরীরে। তার যে অনন্য রূপে এতকাল মজে রয়েছিলাম, তা একটু একটু করে খসে পড়ছিল। সেখানে জায়গা নিচ্ছিল থাক থাক গলা-পচা মাংস। তার যে চোখে এতকাল সমুদ্রের নীল দেখতে পেতাম, সেইরাতে তাতে দেখেছিলাম শ্মশানের আগুন। তার যে বুকের গভীরে শান্তি খুঁজে পেতাম, সেখানে থেকে চুইয়ে-চুইয়ে নেমে আসছিল তাজা রক্তের ধারা। সে রক্ত কার তা বুঝতে আমার দেরি হয়নি। এ দৃশ্য আমি আর নিতে পারিনি। আমি ওখানেই জ্ঞান হারাই।

ব্যস্! সে রাতের জ্ঞান আমার এইটুকুই। এরপর কী হয়েছিল, ফাদার কীভাবে আমাকে উদ্ধার করেছিলেন, এইসব নিয়ে ফাদার আমাকে কোনোদিন কিছু বলেননি। আমিও জোর করিনি, কারণ সেই অভিশপ্ত রাতের কথা আমি আর মনেও করতে চাইনি। পরদিন যখন জ্ঞান ফিরেছিল, আমি নিজেকে অক্ষত শরীরে এক মিশনারি হাসপাতালের নরম বিছানায় খুঁজে পেয়েছিলাম। প্রতিমুহূর্তে নিজেকে অভিশাপ দিয়েছিলাম অবিনাশের পরিণতির জন্য। আত্মহত্যাও করতে গেছিলাম! কিন্তু বাধা দিয়েছিলেন ফাদার। বলেছিলেন, ‘আমি সেদিন ছিলাম বলে তোমাকে সাহায্য করেছিলাম। কিন্তু আমার বয়স হয়েছে। শয়তানের সঙ্গে লড়াইয়ের সৈনিকদের সংখ্যা সত্যিই খুব কম। তুমি আসবে আমাদের এ সংগ্রামে? অবিনাশের পরিণতির জন্য তুমি দায়ী, এ-কথা ঠিক। কিন্তু সেই আফসোস, সেই অভিশপ্ত স্মৃতিকে কাজে লাগিয়ে যদি আর পাঁচটা মানুষের উপকার করা যায়, তা কি তুমি করবে না?

তাহলে উত্তর পেলে তো কৌশিক, কেন আমার এই ‘লাইনে’ আসা? কফির কাপটা নামিয়ে স্মিত হাসলেন হাসলেন প্রফেসর।

হঠাৎ ওপর থেকে বাসনপত্র ছুঁড়ে ফেলার আওয়াজ এল।

চলো আমার সঙ্গে ওপরে কৌশিক।

উপরে উঠে দেখলাম খাবারের বাসনপত্র চারিদিকে ছড়িয়ে পড়ে আছে। সেগুলো গুছিয়ে তুলছে সেই অল্পবয়সী ছেলেটা, আর বিছানায় ওটা কে?

প্রায় বিছানায় মিশে যাওয়া একটা শরীর, অতি কষ্টে একটা হাত নেড়ে যেন কিছু বলতে চাইছে। এগিয়ে গেলেন প্রফেসর সোম, বললেন, শরীরের বাঁ দিকটা পুরো প্যারালাইসিসে অবশ। কথা বলতে পারে না। তবু বাড়িতে লোক এলে ওঁকে আলাপ করাতে হবেই, না হলেই ভয়ংকর রেগে যান ভদ্রলোক। এস কৌশিক, আলাপ করিয়ে দিই। ইনি আমার বন্ধু অবিনাশ।
আয়নায় কাকে দেখা যায়
চিরটাকাল আমাকে ঠিক এইভাবে ভালোবেসে যাবে?

এর থেকেও বেশি করে ভালবাসবো।

আমি যদি দূরে কোথাও চলে যাই, আর যদি ফিরে না আসি?

ফিরবেনা বললেই হল, আমি ফিরিয়ে আনবই, আর তা ছাড়া তোমাকে যেতে দিচ্ছে কে, এইভাবে বুকের মধ্যে লুকিয়ে রেখে দেব তোমাকে।

মেরির আদুল শরীরটা নিজের বুকের মধ্যে শক্ত করে চেপে ধরে মরিস। পাহাড়ের গা বেয়ে লাল সূর্যটা সবে তখন ঝিলের জলে একটু একটু করে মিলিয়ে যেতে শুরু করেছে, তার রক্তিম আভায় গোটা ঝিলটা চকচক করছে, যেন একটা বিশাল লাল আয়না, মুগ্ধ দৃষ্টিতে এই গোটা ব্যাপারটা প্রতক্ষ্য করে চলেছে তারা।

মিথ্যুক একটা, তোমার যত বড় বড় কথা সব মুখেই, তাহলে যাচ্ছ কেন আমাকে ছেড়ে?

তুমি তো জানো মেরি, দেশের হয়ে যুদ্ধে যাওয়াটা আমার ছেলেবেলার স্বপ্ন, বাবারও শেষ ইচ্ছে এটাই ছিল।

তাহলে দেশকেই ভালোবাসো, আমাকে আর ভালোবাসার দরকার নেই, আমি আর তোমার কে।

অবুঝ হয়ো না মেরি, এইতো কদিনের ব্যাপার আমি যাব আর চলে আসব, আর এবারে এসেই প্রথম কাজ তোমাকে বিয়ে করে একদম নিজের করে নেওয়া, যাতে এই লুকোচুরি খেলা আর চালাতে না হয়।

যাও যাও অনেক হয়েছে, এখন ছাড়ো আমাকে স্নান করতে হবে, নইলে

মা সব ধরে ফেলবেন।

মৃদু হেসে নিজের আলিঙ্গনটা হালকা করে দেয় মরিস, মেরি উঠে পড়ে, ধীর পায়ে এগিয়ে যেতে থাকে সেই ঝিলের দিকে।

অবাক চোখে মরিস দেখতে থাকে সেই জলকেলি, মেরির গোটা শরীরে সেই লালের আভা, তার খোলা চুল থেকে একটু একটু করে চুঁইয়ে পড়ছে লাল, তার খোলা পিঠে, উন্মুক্ত কটিদেশে, তারপর হারিয়ে যাচ্ছে তার সুউচ্চ নিতম্বের গভীরে, নাহ এই নারীকে ছাড়া এক মুহূর্ত তার পক্ষে থাকা সম্ভব নয় বুঝতে পারে মরিস।

আচমকা দুটো কালো লোমশ হাত জল ভেদ করে বেরিয়ে এসে জড়িয়ে ধরে মেরিকে, চিৎকার করে ওঠে সে। লাল জলের সে আয়না, দুটো শরীরের তোলপাড়ে ভেঙে টুকরো টুকরো হয়ে যেতে থাকে।

এক মুহূর্তের জন্য স্থবির হয়ে যায় মরিস, বুঝে উঠতে পারেনা সে কি করবে, হুঁশ যখন ফেরে তখন সবেগে দৌড়ে যায়, কিন্তু ততক্ষনে অনেক দেরী হয়ে গেছে।

মেরি কিম্বা সেই কালো দুটো হাত কাউকেই আর খুঁজে পায়না সে। পাগলের মত চিৎকার করতে করতে জল তোলপাড় করতে থাকে মরিস। মেরির রক্ত মিশে ঝিলের জলটা যেন আরও গাঢ় লাল হয়ে ওঠে।

স্যার আপনার স্টপেজ, শুনছেন আপনার স্টপেজ এসে গেছে।

ধঢ়ফড় করে উঠে বসে মরিস, উফ কি ঘুমটাই না সে ঘুমিয়ে পড়েছিল, আরেকটু হলেই সব গণ্ডগোল হয়ে যেত, ভাগ্যিস সেনাবাহিনীর পোশাকটা ছিল বলে, এখনও এ দেশের লোকেরা ভেটেরানদের বেশ সম্মান দেয় তাই।

একরাশ ধুলো উড়িয়ে বাসটা চলে গেল। কাঁধের ব্যাগটা নামিয়ে, একটা সিগারেট ধরিয়ে নেয় মরিস। উফফ এখনও সারা শরীর তার যেন কাঁপছে, কি ভয়ংকর একটা স্বপ্ন, একটু মাথাটা ঠাণ্ডা করতে হবে।

পকেট থেকে মেরির হাতে লেখা চিঠিটা বের করে সে, ১৫ দিন আগের লেখা। মেরি একটা নতুন চাকরি নিয়েছে, এখানকারই কোনও একজন লেডি রোজমণ্ড এর বাড়িতে।

আর তাই মেরিকে না জানিয়েই, আর্মি ক্যাম্প থেকে সোজা এখানে চলে এসেছে, মেরিকে সারপ্রাইজ দেবে সে। বুকপকেটে রাখা আংটির কৌটটা একবার দেখে নেয় মরিস, নাহ সব ঠিকই আছে।



দুই

নতুন মেয়েটা কেমন?

কাজে কর্মে বেশ ভালোই, বেশ শক্তপোক্ত, একটু স্লো, তবে বললে সব কাজই সেরে রাখে।

আমি কাজের কথা বলিনি টোরি। এতদিনের পর আশা করি আর নতুন করে বলে দিতে হবে না আমি কি ব্যাপারে খোঁজ নিয়ে থাকি।

মাফ করবেন লেডি রোজমণ্ড আমার বুঝতে ভুল হয়েছিল, আমি সব দেখে খোঁজ নিয়েই তবেই মোনা কে কাজে নিয়েছি।

সে তো তুমি আগেরবারও ঠিক একই কথা বলেছিলে, কিন্তু কি ফল হল? শুধু একথা জেনে রেখো এবারে কোনও গণ্ডগোল হলে তিনি কিন্তু তোমাকে আর ছেড়ে কথা বলবেন না, আমারও কিছু করার থাকবেনা। আর হ্যাঁ, সব যদি ঠিকঠাক থাকে তাহলে তো তুমি জানই, তুমি কিছু কম লাভবান হবেনা।

জানি ম্যাডাম, আপনি কিছু ভাববেন না, এবারে আর কোনও গণ্ডগোল হবেনা।

না হলেই ভালো, খ্যাঁক খ্যাঁক করে হেসে ওঠেন লেডি রোজমণ্ড।

আজ এত বছর বুড়ির দেখাশোনা সে করে আসছে, কিন্তু তবুও আজও লেডি রোজমণ্ডের ঐ হাসির শব্দে বুকের রক্ত জল হয়ে যায় টোরির, আমতা আমতা করে বিদায় নিয়ে সেই অন্ধকার ঘর ছেড়ে বেরিয়ে আসেন তিনি। ঠিক এইসময় বাইরে থেকে একটা গোলমালের শব্দ শোনা যায়।

সুপ্রভাত, আমার নাম মরিস, মেরিকে একটু ডেকে দেবেন, ওর সাথে একটু দেখা করতে চাই।

সুপ্রভাত, কিন্তু এই নামে তো এখানে কেউ থাকেনা।

কিন্তু ও আমাকে চিঠি লিখেছিল যে এখানেই কাজ করে।

আপনার বোধহয় কোথাও ভুল হচ্ছে।

নাহ আমার কোনও ভুল হচ্ছেনা, এটাই লেডি রোজমণ্ডের বাড়িতো?

হ্যাঁ, সেটা ঠিক কিন্তু মেরি নামে তো কেউ এখানে থাকেনা।

কী হয়েছে মোনা, উনি কে, মিস টোরির ডাকে হুঁশ ফেরে মোনার ম্যাডাম, উনি মিঃ মরিস, মেরি নামে কাউকে খুঁজছেন এখানে, বলছেন কাজ করে, কিন্তু এখানে মেরি বলে তো কেউ

ঠিক আছে তুমি যাও, আমি ওনার সাথে কথা বলছি, মিস টোরি দরজার কাছে এগিয়ে আসেন, মোনা চলে যায়।

বলুন মিঃ মরিস আপনাকে কিভাবে সাহায্য করতে পারি।

আমি এখানে মেরির সাথে দেখা করতে এসেছি, কিন্তু উনি বলছেন যে মেরি নামে কেউ থাকেনা।

আসলে ও নতুন কাজে ঢুকেছে তাই জানেনা, হ্যাঁ মেরি এখানে আগে কাজ করত।

করত মানে? এখন নেই।

নাহ ও কাজ ছেড়ে চলে গেছে।

অসম্ভব ওর ১৫ দিন আগের চিঠি আমার কাছে আছে, কিছু হলে ও আমাকে জানাত নিশ্চয়ই।

আপনাকে মিথ্যে বলে তো আমাদের লাভ নেই মরিস, আপনি মেরির বাড়িতে গিয়ে দেখুন নিশ্চয় ও সেখানে ফিরে গেছে।

বেশ, তাহলে আমি যাচ্ছি এখনকার মত, কিন্তু মেরিকে যদি ওর বাড়িতে না পাই, তাহলে আমি কিন্তু আবার ফিরে আসব আর সেটা কিন্তু একা নয়।

অবশ্যই আসবেন, মোনা উনি চলে গেলে দরজাটা বন্ধ করে দিও। খাকি রঙের ফৌজি ঝোলাটা কাঁধে ফেলে মরিস হাঁটা দেয়, তার মনে তখন চিন্তার ঝড় উঠেছে।

মিস টোরি, যদি কিছু মনে না করেন, আপনার কাছে কিছু প্রশ্ন ছিল, দরজা বন্ধ করতে করতে প্রশ্ন করে করে মোনা।

প্রশ্ন করা তোমার কাজ নয় মোনা, সে জন্য তোমাকে এত মাইনে দেওয়া হয়না কিন্তু।

নাহ মানে, আমার আগে যে ছিল, মেরি, তাকে কেন ছাড়িয়ে দিলেন যদি বলেন, মানে কাজের কোনও ত্রুটি হয়ে থাকলে, সেটা জানলে আমি নিজেকেও শুধরে নিতে পারি।

কাজে ত্রুটি থাকলে তোমাকে সেটা তৎক্ষনাত জানিয়ে দেওয়া হবে, এ নিয়ে তুমি ভেবোনা, যাও নিজের কাজে যাও।

মোনা মাথা নীচু করে চলে যায়, মিস টোরির চোখে যে অদ্ভুত হাসিমাখা ঝিলিক খেলে যায় তখন, সেটা তার নজরে পড়েনা।



তিন

এই বাড়ির সবাই বেশ ভালো, বুড়ো দারোয়ান, মালী, রাঁধুনি মহিলা, সব্বাই। তবে দারোয়ান বাদে সবাই রাতে বাড়ি ফিরে যায়, থেকে যায় শুধু মিস টোরী, আর মোনা নিজে।

আজ সাত দিন তার এই নতুন বাড়িতে কাজ হয়ে গেল, কিন্তু যার এই বাড়ি, সেই লেডি রেজমন্ডকে অবশ্য সে এখনও নিজে চোখে দেখেনি, উনি নিজের ঘর থেকে নাকি বেরোন না, ওনার সব কাজ কর্ম মিস টোরি নিজে হাতে করে। ব্যাপারটা একটু অদ্ভুত লাগলেও, মোনা মাথা ঘামায়নি, মনিবের ব্যাপারে অযথা কৌতূহল দেখিয়ে তার লাভ কি, যেখানে এত অল্প পরিশ্রমের কাজে এত বেশি মাইনে পাওয়া যাচ্ছে। রোজ কি করতে হবে মিস টোরি সেটা

সকালে মোনাকে বলে দেন।

মোনা আজ তোমাকে একটা কাজ করতে হবে।

বলুন ম্যাডাম।

দোতলায় যে ছবিগুলো আছে সেগুলো সবকটা নামিয়ে সুন্দর করে পরিষ্কার করতে হবে।

রোজ রোজ এক রুপো-কাঁসার বাসন পরিষ্কার করতে করতে মোনার হাঁফ ধরে গেছিল, আজ বেশ একটা নতুন কাজ পাওয়া গেছে, সে এক বালতি পরিষ্কার জল আর একটা ঝাড়ন নিয়ে দোতলায় পৌঁছে যায়।

ছবিগুলো দেখে মুগ্ধ হয়ে যায় সে, সার বেঁধে দেওয়াল জুড়ে সব সম্ভ্রান্ত মহিলাদের ছবি, তাঁদের রুপের ঝলকে চোখ যেন ঝলসে যাচ্ছে।

অদ্ভুত, এই বাড়িতে কি কোনোদিন কোনও পুরুষ বাস করেনি, মোনা ভাবতে থাকে, এই ছবিগুলোর মধ্যে লেডি রোজমণ্ডই বা কোনটা।

দেখতে দেখতে সবকটা ছবিই পরিস্কার করা হয়ে যায়, দোতলার একদম শেষ প্রান্তে পৌঁছে যায় সে। দোতলার প্রায় সব ঘরেই তালা দেওয়া, এই একটা ঘর বাদে, একদম শেষপ্রান্তের ঘরটা।

দরজাটা অল্প খোলা, সেইটুকু দিয়ে যা একটু আলো ঢুকছে, ভেতরটা বেশ চাপা অন্ধকার।

ভেতরে ঢুকবো? দেখব কী আছে? মিস টোরিকে না বলে কী ঢোকা উচিৎ হবে? চার পাঁচ ভাবতে ভাবতে ঢুকে পড়ে মোনা।

নিকষ কালো অন্ধকার ভেতরটা, হাতড়ে হাতড়ে একটা দেওয়াল খুঁজে পায় সে, হঠাৎ কিসে যেন একটা ঠোক্কর খায় মোনা, পড়তে পড়তে নিজেকে সামলে নেয়, চোখটা অন্ধকারে সইয়ে নিয়ে দেখতে থাকে জিনিষটাকে।

একটা বড় আয়না দেখতে পায় সে, কিন্তু ঠিক সাধারন আয়নার মত নয়, কিরকম যেন ঘোলাটে, কিচ্ছু পরিষ্কার করে দেখা যায়না।

অদ্ভুত তো, এরকম জিনিষ আগে দেখিনি, একটা ‘জানলা খুলেদি, আলোতে যদি কিছু বোঝা যায়, মোনা ভাবে।

ওতে কি দেখছ বাছা? হঠাৎ ঘরের কোন থেকে একটা খ্যানখ্যানে স্বর ভেসে আসে।

ঘটনার আকস্মিকতায় চমকে ওঠে মোনা, ঘরের কোনের দিকে চোখ চলে যায় তার, দেখতে পায়, একটা খাটের মধ্যে থেকে একটু একটু করে নড়তে নড়তে এগিয়ে আসছে একটা প্রায় কুন্ডলী পাকানো কালো ছায়া।

ওমা, ভয় পেলে নাকি বাছা, তা বললে না তো, আয়নাটায় কিছু দেখতে পেলে কিনা? একরাশ সাদা চুল, মুখের চামড়া ঝুলে পড়ছে, ফাঁকা ফাঁকা হলদেটে দাঁত নিয়ে ঠিক আগের মতই খ্যানখ্যান করে হাসতে থাকে লেডি রেজমণ্ড।



চার

ঠকঠক করে কেঁপে চলেছে মোনা। একাজটা একেবারেই অনুচিত হচ্ছে সেটা সে জানে, কিন্তু লেডি রেজমন্ডের কুঁকড়ে যাওয়া শরীরটা আর ঐ অজস্র বলিরেখায় ভর্তি মুখটা এত ভয়ংকর দেখাচ্ছে অন্ধকারে, সে নিজেকে কিছুতেই

সামলাতে পারছেনা।

বলি এই মেয়ে, অত ভয় পেলে আমার বাড়িতে কাজ করবে কী করে শুনি? লেডি রেজমন্ডের গলার স্বরে এবার যেন কিছুটা অভিমান ঝরে পড়ে।

নাহ ম্যাডাম, আসলে অন্ধকারে আচমকা ভয় পেয়ে গেছলাম, নিজেকে

সামলে নেয় মোনা।

অন্ধকার? তা বেশ, আমার তো অন্ধকারটাই জীবন বাছা, আমি আছি কীভাবে?

এ প্রশ্নের কোনও উত্তর দিতে পারেনা মোনা।

তা কই বললেনা তো, ঐ আয়নায় তুমি কী দেখতে পেয়েছ?

আজ্ঞে বিশেষ কিছুই দেখা যাচ্ছেনা, শুধু নিজের ছায়াটা অস্পষ্টভাবে বোধহয় একটুখানি, আমতা আমতা করে জবাব দেয় মোনা।

আর কিছুই দেখতে পাওনি? লেডি রেজমন্ডের গলায় যেন খানিকটা হতাশা।

নাহ ম্যাডাম।

বেশ আমাকে ধরে একটু বিছানাটায় শুইয়ে দাও, বয়স হয়েছে তো চোখে ভালো দেখিনা।

অবাক হয়ে যায় মোনা, একটু আগেও সে দেখেছে, বুড়ি কীভাবে নিঃশব্দে খাট থেকে নেমে এসে তার ঘাড়ের কাছে নিঃশ্বাস ফেলছিল। যাকগে মনিব বলে কথা, সে লেডি রেজমন্ডকে ধরে এনে খাটের উপরে শুইয়ে দেয়। বুড়ির কুঁকড়ে যাওয়া শরীর হলে কি হয়, অসম্ভব ভারী, এই শীতের মরসুমেও মোনা ঘেমে যেতে থাকে।

তুমি এবারে আসতে পারো বাছা, পরে দরকার হলে টোরিকে দিয়ে ডাকিয়ে নেব।

মাথা নেড়ে সেই ঘর থেকে বেরিয়ে আসে মোনা, উফফ কি ভয়ংকর বুড়ির পাল্লায়ই না পড়েছিলাম, মনে মনে ভাবে সে। কিন্তু ঐ ঘষা কাঁচের আয়নাটা নিয়ে বুড়ির যে এত আদিখ্যেতা কিসের, এটা তার কিছুতেই মাথায় আসছেনা। যাকগে বড়লোকদের যত অদ্ভুত খেয়াল, ও নিয়ে তার মাথা ঘামিয়েও লাভ নেই, মাসের শেষে মোটা মাইনেটাই আসল।

মোনা চলে যেতেই দেখা যায় একটা কালো ছায়া ধীরে ধীরে লেডি

রেজমন্ডের ঘরে প্রবেশ করছে।

কি বুঝলেন ম্যাডাম?

বুঝলাম তোমার চোখের জোর আছে আগের মতই।

কিন্তু ও তো আয়নায় কিছুই দেখতে পাচ্ছেনা।

আজ পায়নি কাল পাবে, সময় দিতে হবে, সময়।

বেশ আপনি যখন বলছেন তাই হবে।

চিন্তা করোনা টোরি, তোমার ভাগ তুমি পাবে। হিসেবটা মনে আছে তো, তোমার এক আমার কিন্তু তিন, বলেই খ্যাঁক খ্যাঁক করে আবার রক্তজল করা শব্দে হাসতে থাকেন লেডি রেজমণ্ড।



পাঁচ

দেখতে দেখতে বেশ অনেকদিন কেটে গেছে, মাঝে কদিন ছুটি নিয়ে মোনা নিজের দেশের বাড়ি থেকে ঘুরেও এসেছে। মোটা মাইনের পরিমাণ তো ছিলই তাছাড়াও ছিল মিস টোরির পাঠানো বিভিন্ন উপঢৌকন, বাড়ির লোকও খুব খুশি। বাড়ির লোকের খুশিতেই খুশি মোনা, ওঁদের জন্যই তো এতদূরে দাঁত কামড়ে পড়ে থাকা।

অবশ্য প্রথম প্রথম যে অস্বস্তিগুলো কাজ করত এ বাড়িতে কাজ করার সময়, তার অনেকটাই মোনা কাটিয়ে উঠতে পেরেছে। মিস টোরি নয়, সে নিজেই এখন বুড়ি রেজমন্ডের দেখাশোনা করে। প্রথমদিন বুড়িকে যতটা ভয়ংকর লেগেছিল এখন সে কথা ভাবলে, নিজের বোকামির জন্য বেশ হাসিই পায় মোনার। বুড়ি মানুষ বেশ ভালো, গপ্প গুজব করে, তার বাড়ির লোকের খবর নেয়, নিজের যৌবনের রসালো গল্প শোনায়, আর মাঝে-সাঝেই এটা সেটা উপহার দেয়, সেটা খাওয়ার জিনিষ হোক, দামী পোশাক হোক কিম্বা সমুদ্রের নুড়িপাথর। তবে হ্যাঁ, রোজ নিয়ম করে বুড়ি সেই এক প্রশ্নটা কিন্তু করেই যায়, কোনও ক্লান্তি নেই বুড়ির অন্তত এই একটা ব্যাপারে।

আর মোনাও সেই একই উত্তর দিয়ে যায়, নাহ ম্যাডাম, নিজের অস্পষ্ট ছায়া ছাড়া আর কিছুই দেখতে পাচ্ছিনা ওখানে।

।আজকেও তার ব্যাতিক্রম হয়নি, সে যখন বুড়ির গা হাত-পা মুছে দিয়ে পোশাক বদলে দিচ্ছিল, বুড়ি রেজমন্ড আবার জিজ্ঞেস করে উঠল।

কি মোনা, আজকে তুমি আয়নাটায় কী দেখতে পাচ্ছ?

আজকেও শুধু আমারই মুখটা অস্পষ্টভাবে আরে ওটা কী? কথা শেষ করতে গিয়েও আটকে যায় মোনা, কি যেন একটা কালো মত জিনিষ ঘুরে বেড়াচ্ছে আয়না জুড়ে, কোনও পোকা টোকা ঢুকে পড়েছে নাকি, কিন্তু তা কি করে সম্ভব। ঘষা কাঁচ বলে স্পষ্টভাবে কিছু দেখা যায়না, তাই সে এগিয়ে যায় আয়নাটার দিকে, ঝুকে পড়ে ভালোভাবে দেখতে থাকে।

কী, কী দেখতে পাচ্ছ শিগগির বল আমাকে

শিউরে ওঠে মোনা, সেই প্রথম দিনের মত বুড়ি কখন যে নিঃশব্দে এগিয়ে এসে তার ঘাড়ের কাছে হিমশীতল নিঃশ্বাস ফেলেছে সে বুঝতে পারেনি।

ঠিক স্পষ্টভাবে কিছু দেখতে পাচ্ছিনা ম্যাডাম, কিন্তু কি একটা কালো জিনিষ যেন ঘুরছে, আমতা আমতা করে জবাব দেয় মোনা।

তুমি এখন আসতে পারো মোনা, টোরিকে আমার ঘরে আসতে বলো এখুনি।

কিন্তু ম্যাডাম আপনার পোশাক পরানো এখনও বাকী আছে যে।’ সেটা নিয়ে তোমাকে ভাবতে হবেনা, যেটা বললাম সেটা কর। মোনা বেরিয়ে যায়, যাওয়ার পথে মিস টোরিকে সব বলে যায়।

অদ্ভুত মানুষ কিন্তু এই বুড়ি রেজমন্ড, কিরকম এই ঠাণ্ডার মধ্যে উলঙ্গ হয়ে দাঁড়িয়ে খ্যাঁক খ্যাঁক করে হাসছে দেখো, ভাবতে থাকে মোনা। কিন্তু ঐ আয়নাতে সে আজ ওটা কি দেখতে পেলো, কই এতদিন তো তার চোখে কিছু পড়েনি, কে জানে বাবা বড়লোকদের রকমসকম সে এখনও ঠিক বুঝে উঠতে পারেনা।

এস টোরি, আমি তোমার জন্যই অপেক্ষা করছি আমি, উফফ কতদিন ধরে যে এই মুহূর্তটার জন্য অপেক্ষা করে আছি।

ম্যাডাম আপনি পোষাক পরে নিন, আপনার ঠাণ্ডা লেগে যাবে।

আমার আর কিচ্ছু লাগবেনা টোরি, আনন্দ করো আনন্দ, এই ভাঙ্গাচোরা শরীর আর নয়, নতুন নতুন শরীর।

তাহলে আজকেই কি?

মূর্খ, এতগুলো বছর এক জিনিষ দেখে আসছ, তাও ভুল হয়ে যাচ্ছে? আজ নয়, কাল হ্যালুইন, কাল রাতেই সব হবে। একটা কথা মনে রেখো টোরি, এবারে আগেরবারের মত ভুল হলে তিনি কিন্তু আর তোমাকে ছেড়ে দেবেন না, আমিও কিচ্ছু করতে পারবনা।

মাফ করবেন ম্যাডাম, আমি কথা দিচ্ছি এবারে আর কোনও ভুল হবেনা, আমি সব ঠিক করে রাখব।

সেটাই যেন হয়, মনে রেখ তিনি খুশি হলেই কিন্তু আমি ৩০ তুমি ১০, উফফ আবার নতুন জীবন, নতুন রক্ত নতুন চামড়া।

এবারে শুধু একা লেডি রেজমণ্ড নন, মিস টোরিকেও অনেকদিন পর প্রাণ খুলে হাসতে দেখা যায়।



ছয়

আজ হ্যালুইন, গ্রামের বাড়িতে থাকলে সবাই মিলে কত আনন্দ উৎসব করত, কত রঙ বেরঙের ক্যান্ডি, ভাই বোনদের সাথে মিলে কত কিম্ভূত-কিমাকার পোষাক বানাত, কিন্তু নাহ এখানে আর সেসব কোথায়, থাকার মধ্যে এই বিরাট একটা খাঁখাঁ একটা বাড়ি, বুড়ো দারোয়ানটা বাদে সবাই চলে গেছে তাদের যার যার দেশের বাড়িতে, শুধু যেতে পারেনি সে, মোনা নিজে

যেতে দেওয়া হয়নি বলা ভালো, অনেক অনুরোধ সে করেছিল, কিন্তু ঐ শুকনো বুড়ি আর তার চামচা টোরি, কিছুতেই আজ ছুটি দিলো না, বলেছে আজ নয় কাল যেতে, আজ নাকি গোটা দোতলাটা ঝাড়পোঁছ করতে হবে।

মেনে নিয়েছে মোনা, মেনে নেওয়া ছাড়া তার আর করারই বা কি আছে, ওনারা মনিব, মাইনে দেন যে।

সারাদিন একটানা কাজ করে, বিকেলের দিকে স্নানঘরে ঢুকল মোনা। গোটা বাড়িটায় এই একটা জায়গা তার বড্ড আপন মনে হয়, একবার ঢুকে পড়ে দরজাটা বন্ধ করে দিলেই ব্যাস, তার নিজস্ব একটা গোটা পৃথিবী যেন। সেখানে কেউ তাকে বকবেনা, কিছু বলবেনা, বারন করবেনা, সবথেকে বড় কথা, কেউ নজরে রাখবেনা, বুক ভরে নিঃশ্বাস নিতে পারবে।

স্নানঘরের আয়নার সামনে দাঁড়িয়ে নিজের পোশাক খুলতে শুরু করে মোনা। প্রথম প্রথম এত বড় আয়নার সামনে দাঁড়াতে বড্ড লজ্জা লাগত তার। কিন্তু এখন ঐ আয়নাকেই তার বড্ড আপন মনে হয়। আয়নার চোখে চোখ রেখে সে দেখতে থাকে তার ইউনিফর্মের আড়ালে ঢাকা পড়ে থাকা যৌবনের গোপন বিভাজিকাগুলোকে, কবে তার শরীরে যে যৌবনের পূর্ন জোয়ার এসে গেছে, তার খেয়াল সে রাখেনি। একটা সুউচ্চ বুক ভেদ করে একটা দীর্ঘশ্বাস বেরিয়ে আসে, সে তো কুৎসিত নয়, বরং বেশ সুন্দরীই বলা যায়, কোনও রাজকুমার কি কোনোদিনও আসবেনা, এই নরকপুরী থেকে, এই দুঃখ-দৈন্যের জীবন থেকে উদ্ধার করতে? কে জানে, এক ফোঁটা গরম জলে বেরিয়ে আসে মোনার চোখ থেকে।

ধীর পায়ে সে বাথটবের দিকে এগিয়ে যেতে থাকে, ঐ বাথটবের ঠাণ্ডা জলের বলিষ্ঠ আলিঙ্গনেই সে পরম শান্তি পায়, তার কামনা বাসনাগুলো সব যেন পূর্নতা খুঁজে পায় ঐ জলে।

হঠাৎ মাথাটা কেমন জানি ঘুরে যায় মোনার, কি হল তার শরীরে তো রোগ-জ্বালা নেই বললেই চলে, তবে আজ কি হল। ঘোলাটে দৃষ্টিতে মোনা চারপাশটা দেখতে থাকে, আয়নার দিকেও চোখ পড়ে তার ও কি ওখানেও কি যেন একটা কালো মত জিনিষ সজোরে ঘুরছে না? কি করবে সে চিৎকার করে কাউকে ডাকবে, নাকি উঠে গিয়ে নিজে একবার দরজাটা খোলার চেষ্টা করবে।

কিন্তু নাহ, কোনওটাই সে আর করতে পারেনা, তার আদুল শরীরটা থরথর করে কাঁপতে কাঁপতে মাটিতে লুটিয়ে পড়ে, জ্ঞান হারায় মোনা

কিছুক্ষন পরে দেখা যায় স্নানঘরের দরজাটা বাইরে থেকে খুলতে শুরু করেছে, দরজা ঠেলে ভেতরে ঢুকে আসে মিস টোরি। মোনার নগ্ন শরীরটাকে পাঁজাকোলা করে অবলীলায় তুলে ফেলেন তিনি, তারপর সিঁড়ি দিয়ে সোজা দোতলার দিকে উঠতে থাকেন।



সাত

আজ ৩৫ বছর ধরে অপেক্ষা করে আছি প্রভু এই দিনটার জন্য। আপনার কথা মত ১৭টি বলিদান সম্পন্ন করেছি, আজ ১৮ নম্বরের পালা, এই দান গ্রহণ করুন আপনি, তুষ্ট হোন প্রভু, জেগে উঠুন আপনি।

-অ্যাক্তা নন ভার্বা এড হনারাম এড ইনফিনিটাম

-এতগুলো বছর ধরে যে অপরিসীম বিপদের ঝুঁকি নিয়ে আপনার সেবা করে চলেছি প্রভু, করুনা করুন আমার উপর, শুধু ৩০ বছর কমানো নয়, আমাকে পূর্ণ যৌবন দান করুন প্রভু, জেগে উঠুন আপনি।

-এন্তে বেলিয়াম, আন্দ্রে এস্ত ফাসেরে

-পূর্ণরূপ ধারণ করুন প্রভু, এই পৃথিবীতে আপনাকেই অন্ধকারের শাসন কায়েম করতে হবে, আর আপনার সেই সংগ্রামে আমাকেও আপনার দাস করে নিন প্রভু, জেগে উঠুন আপনি।

-ক্রিয়েতো এক্সো নিহিলো, প্যাতার ফ্যামিলিয়াস 

কানে একটানা ভেসে আসছে কিছু অদ্ভুত ল্যাটিন শব্দ, জ্ঞান ফিরে আসে মোনার। মাথাটা এখনও ভার হয়ে আছে তার, আর চোখের দৃষ্টিও ঘোলাটে।

ঘরের অন্ধকারে চোখ সইয়ে নিয়ে সে দেখতে পায়, সে এখন লেডি রেজমন্ডের ঘরে। ঐ তো আয়নাটার সামনে বুড়ি একটা কালো জোব্বা পড়ে দাঁড়িয়ে রয়েছে, একটা বই মুখের সামনে ধরে ল্যাটিন ভাষায় কি যেন বলে চলেছে, আর ঘরের একটা কোনে চোখ বুঝে হাঁটু গেঁড়ে যে বসে রয়েছে, সেটা মিস টোরি।

ধীরে ধীরে তার সব মনে পড়তে থাকে, চিৎকার করে সে উঠে পালাতে চায়, কিন্তু পারেনা। বুঝতে পারে, সম্পূর্ন উলঙ্গ অবস্থায় তাকে একটা ত্রিভুজ আকৃতির কাঠের কাঠামোর সাথে দড়ি দিয়ে বেঁধে রাখা হয়েছে।

সে চিৎকার করে, কাঁদে, গালাগাল দেয়, দেহের শেষ শক্তিবিন্দুটাকেও কাজে লাগায়, হাতের ছাল-চামড়া উঠে রক্ত বেরতে শুরু করে, কিন্তু নাহ সে বন্ধন আর আলগা হয়না।

তুমি মিছেই চেষ্টা করছ বাছা, আমরা তোমার কোনও ক্ষতি করবনা, হিসহিসিয়ে বলে ওঠেন বুড়ি রেজমণ্ড।

আমাকে এভাবে ধরে রেখেছেন কেন, ছেড়ে দিন, আমি বাড়ি চলে যাবো, এখানে আর থাকবোনা।

ছেড়ে তো তোমাকে দেবই, কিন্তু এখন না উনি তোমাকে ওনার শিষমহলের রানী করে নেবেন তার পর।

আমাকে ক্ষমা করে দিন কোনও ভুল হয়ে থাকলে। আমার বাড়িতে ছোটো ছোটো ভাইবোন আছে বুড়ি মা আছে, আমি ছাড়া ওদের আর নেউ নেই, আমাকে যেতে দিন।

আহ, কোথায় আমি তোমাকে অমরত্ব দেব বলছি, আর তুমি সামান্য পার্থিব বন্ধন নিয়ে কান্না-কাটি করছ, বাড়ির লোকদের নিয়ে ভেবনা, অনেক অনেক টাকা আমি ওঁদের পাঠিয়ে দেব, তুমি শুধু আত্মবলিদানের জন্য প্রস্তুত হও। শুরুতে একটু কষ্ট হবে আর তারপর দেখবে কি শান্তি আর শান্তি, দেখবে আমাদের ঈশ্বর কি বিরাট, ক্রাইস্টের মত দূর্বল নন, কি অসীম তাঁর ক্ষমতা, ইনজেন্স পোতেন্স, ক্রিয়েতো এক্সো নিহিলো, প্যাতার ফ্যামিলিয়াস 

টোরি যাও, আমার প্রার্থনা শেষ, তোমার কাজটা এবারে সম্পন্ন করো, নির্দেশ দেন লেডি রেজমণ্ড।

মোনা দেখতে পায় মিস টোরি ধীর পায়ে এগিয়ে আসছে তার দিকে, তার হাতে ধরা একটা পুরানো দিনের ছুরি। মোমবাতির আলোয়, সেই ছুরির ধার যেন প্রতিফলিত হতে থাকে মিস টোরির দুই চোখে।

চোখ বন্ধ করে ফেলে মোনা, কীভাবে এই বিপদ থেকে সে উদ্ধার পাবে, সে আর ভাবতে পারছেনা, তার শরীর আর দিচ্ছেনা, হাঁটুগুলোতে আর বল নেই, এভাবে বাঁধা না থাকলে সে কখন বোধহয় হুমড়ি খেয়ে পড়ে যেত পড়ে যেত।

নিজের শরীরের উপর দুটো হাতের স্পর্শ পায় মোনা, অস্বাভাবিক ধরনের ঠাণ্ডা সে হাতগুলো, শিউরে ওঠে মোনা। অস্থিরবভাবে হাত দুটো ঘুরে চলছে তার গোটা শরীর জুড়ে, হঠাৎ তারা থেমে যায়, অজানা আশঙ্কায় স্তব্ধ হয়ে যায় মোনা।

হঠাৎ কে যেন এক ঝটকায় তার একগাছা মাথার চুল উপড়ে নেয়, যন্ত্রণায় ককিয়ে ওঠে সে। চোখ খুলতে বাধ্য হয় মোনা, দেখে তার ছেঁড়া চুলের গাছাটা হাতে ধরে পাগলের মত হেসে চলেছে মিস টোরি।

সেইভাবে হাসতে হাসতেই মিস টোরি তার অন্য হাতে ধরা ছুরিটা আমূল বিধিয়ে দেয় মোনার উরুতে, ফিনকি দিয়ে রক্তের ধারা নেমে আসে, মোনার মনে হয় যে তার প্রাণবায়ু বেরিয়ে যেতে আর বেশি বাকী নেই বোধহয়। একটা ছোট পাত্রে সেই চুইয়ে পড়া রক্ত ধরতে থাকে মিস টোরি।

ব্যাস ব্যাস ওতেই হবে, ওগুলো নিয়ে এসো আমার কাছে টোরি, হুঙ্কার ছাড়েন বুড়ি রেজমণ্ড।

টোরির হাত থেকে চুলের গোছা আর রক্তের পাত্রটা প্রায় ছিনিয়ে নেন তিনি, তারপর সেই চুলের গোছাটা পাত্রের রক্তের মধ্যে চুবিয়ে নিয়ে একটু একটু করে মুছতে থাকেন সেই কালো আয়নটা।

কি অদ্ভুত ব্যাপার, সেই ঘষা কাঁচ একটু একটু করে পরিষ্কার হতে থাকে, যেন একটা সম্পূর্ন নতুন আয়না, বিস্ফারিত চোখে সেই দৃশ্যটা দেখতে থাকে মোনা।

তার অবাক হওয়ার তখনও কিছুটা বাকী ছিল। আয়নাটা যত পরিষ্কার হতে থাকে, সে দেখতে পায় যে কালো জিনিষটাকে আগে পোকা বলে ভুল করেছিল সে, সেটা ক্রমশ একটা মানুষের কায়ার আকার নিচ্ছে, অবশ্য সেটাকে ঠিক সম্পূর্ণ মানুষ বলা চলেনা।

এক্সার্জ এ মরতুইস, এক্সার্জ এ মরতুইস, নিদ্রা থেকে জেগে উঠুন প্রভু, লেডি রেজমণ্ড আর মিস টোরি দুজনকেই দেখা যায় মাটিতে হাঁটু গেঁড়ে বসে মাথা নীচু করে মাতালের মত চিৎকার করে করে চলেছেন।

ধীরে ধীরে আয়নায় কায়াটা সম্পূর্ণ হয়, উফফ কি ভয়ংকর সেই মূর্তি, সে ভগবান শয়তান নাকি সেটা মানুষ, তা মোনা বুঝতে পারেনা, শুধু বুঝতে পারে সে চাইলেও চোখ ফিরিয়ে নিতে পারছেনা সেই মূর্তিমান বিভীষিকার দিক থেকে। মোনার চোখ দুটো স্থির হয়ে যায় সেই কায়ার চোখের উপর, কি তীব্র তৃষ্ণা সে দৃষ্টিতে, তার সারা শরীর যেন ঝলসে যেতে থাকে।

হঠাৎ একটা কালো রোমশ হাত বেরিয়ে আসে সেই আয়না থেকে, মোনার শরীরকে স্পর্শ করে সেই হাত। একসাথে যেন হাজার হাজার ছুঁচ তার শরীরে প্রবেশ করেছে, মৃত্যুযন্ত্রণায় চিৎকার করে ওঠে মোনা। বাচ্চাদের মত আনন্দে হাততালি দিয়ে লাফাতে থাকেন লেডি রেজমন্ড।

মোনার মাথার চুলগুলো সাদা হয়ে যেতে থাকে, তার টানটান যৌবন একটু একটু করে জীর্ন হতে থাকে, চামড়া কুঁচকাতে শুরু করে, তার সমস্ত প্রাণরস একটু একটু করে চুষে খেতে থাকে সেই ক্ষুধার্ত কায়া।

হঠাৎ একটা প্রচণ্ড আওয়াজ হয় ঘরের দরজায়, কে যেন চরম আক্রশে লাথির পর লাথি মারছে। দড়াম করে পাল্লা দুটো খুলে যায়, দেখা যায় রক্তমাখা বন্দুকহাতে এক যুবক দাঁড়িয়ে আছে, সেই মরিস।

আমি বলেছিলাম না, আমি ফিরে আসব, তোদের শয়তানীর খেলা আজই শেষ করব চিরতরে, তোদের পাপের শাস্তি ঈশ্বর নয়, আমিই দেব, দাঁতে দাঁত চেপে বলে ওঠে মরিস।

কিছুক্ষনের জন্য হকচকিয়ে যান লেডি রেজমণ্ড, বুঝে উঠতে পারেননা কি করবেন, কিছু ভাবার আগেই দেখেন মিস টোরি চিৎকার করে হাতের ছুরিটা নিয়ে ঝাঁপিয়ে পড়েছে মরিসের ওপর।

একটা গুলির শব্দ, একটা তীব্র আর্তনাদ, কাটা মুরগীর মত মিস টোরির শরীরটা একপাশে ছিটকে পড়ে কাঁপতে থাকে।

আবার একটা গুলির শব্দ, ঝনঝন করে ভেঙে পড়ে সেই আয়নাটা। নাহহহহ, চিৎকার করে লেডি রেজমন্ড সেই ভাঙ্গা কাচগুলোর ওপর আছড়ে পড়ে।

মরিস এগিয়ে যায়, তার গায়ের ওভারকোর্টটা খুলে জড়িয়ে দেয় মোনার গায়ে, তারপর তার শরীরের বাঁধনগুলো একটার পর একটা করে খুলতে থাকে।



আট

আচ্ছা আয়নায় কাকে দেখা যায় বলো তো?

অ্যাঁ, এটা আবার কিরকম প্রশ্ন, যে দেখে তাকেই দেখা যায়, আমতা আমতা করে জবাব দিই আমি।

শনিবারের সন্ধ্যে হতে না হতেই, নিয়ম-মাফিক নতুন গল্পের সন্ধানে চলে এসছিলাম প্রফেসর সোমের বাড়ি। ঢুকে সবে জমিয়ে বসেছি, আর প্রফেসরের এই উৎকট প্রশ্নবান।

শুধু কী তাই কৌশিক? শুধু কী নিজেকেই দেখা যায়?

ইয়ে, মানে ফোকাসের মধ্যে যা যা পড়ে সবই দেখা যাবে, মানে যেগুলো আলো প্রতিফলিত করতে পারে আরকি।

বেশ, আচ্ছা প্রজেরিয়া সম্বন্ধে কী জানো?

প্রজেরিয়া মানে সেই অসুখটা, যেটায় খুব কম বয়সেই বার্ধক্য এসে যায় সেইটে?

একজাক্টলি, ঠিক ধরেছ।

বলছি, আয়না, প্রতিফলন, প্রজেরিয়া, রিলশানটা কিন্তু ঠিক ধরতে পারছিনা স্যার।

পারবে পারবে, আগে এক কাপ করে কড়া কফি হয়ে যাক।

প্রফেসর উঠে গেলেন কফির কথা বলতে, আর আমিও নড়েচড়ে বসলুম একটা নতুন গল্পের আশায়।

আমি তখন ডরসেটে চার্চের একটা মেডিকেল ক্যাম্পে কাজ করছি বুঝলে, সেখানেই এক চিকিৎসক ভদ্রলোকের সাথে হঠাৎ করে বেশ আলাপ জমে ওঠে, কফির কাপটা রাখতে রাখতে বললেন প্রফেসর।

কথায় কথায় উনি জানতে চান আমার ভিনদেশী হয়েও এভাবে চার্চে পড়ে থাকার কারন ইত্যাদি। প্রথমে ভেবেছিলাম আমার প্রফেশানটা শুনে খুব হাসাহাসি করবেন উনি, কারন হাজার হোক মেডিকেল সাইন্সের লোক, কিন্তু দেখলাম পুরো উল্টো।

কী দেখলেন প্রফেসর, আমি প্রশ্ন করি।

দেখলাম হাসিখুশি মানুষটা হঠাৎ করে বেশ গম্ভীর হয়ে গেলেন, তারপর আমার কানের কাছে মুখ নিয়ে এসে ধীরে ধীরে বললেন, উনি আমাকে কিছু গোপণীয় কথা বলতে চান, আমি যেন ওনার সাথে ওনার বাড়িতে যাই।

আপনি গেলেন?

সাধারানত কোনও অপরিচিত লোকের বাড়ি আমি যেতে চাইনা, কিন্তু ভদ্রলোকের এই হঠাৎ রুপান্তর আমাকে বেশ ভাবিয়ে তুলেছিল, তাই এবারে যেতে বাধ্যই হলাম বুঝলে। ক্যাম্প থেকে মাইল খানেক দূরে ছিল ডাক্তার মর্সের বাড়িটা। বাড়িতে পৌঁছানোর পর, উনি আমাকে একটা ফোটো আল্যবাম দেখালেন আর এক অদ্ভুত কাহিনি শোনালেন।



নয়

উফ, যাক শেষমেষ মা ঘুমিয়েছে, বাবা রোজ সকালে যা পইপই করে সাবধান করে দিয়ে যায়, সে তো ভেবেছিল আজ আর বেরতেই পারবেনা। পা টিপে টিপে ঘর থেকে বেরিয়ে আসে জেনি, দুপুরে এই সময়টা তাকে একবার বেরতে হবেই, উফ নইলে দম বন্ধ হয়ে আসে তার।

এই হ্যালুইনের মাসটা এলেই, শুধু তার মা বাবাই নয়, গোটা গ্রামটাই যেন বদলে যায়। ঘরের সব আয়নাগুলো ফেলে দেওয়া হয়, জানলা দরজার কাঁচগুলোও ঢেকে দেওয়া যায়, এমনকি চকচকে বাসনগুলো পর্যন্ত কাপড়ে মুড়ে দেওয়া হয়। হাসিখুশি প্রাণচঞ্চল গ্রামটা যেন মুহূর্তের মধ্যে শ্মশানের নীরবতায় রুপান্তরিত হয়। আর ছোটদের ওপর এসে পড়ে নানা বিধি নিষেধের পশরা।

বাইরে একা একা তো দূরের কথা, একেবারেই বেরনো বন্ধ, কোনওরকম ভাবে কোনও কাচ কিম্বা আয়নায় মুখ দেখা যাবে না, ধারে কাছেই যাওয়া যাবে না ইত্যাদি।

কেন যাওয়া যাবে না, এই প্রশ্নের উত্তরে শুধু বকুনিই জুটেছে, জেনির একদম ভালো লাগেনা, সারাদিন এই বদ্ধ ঘরে বসে থাকতে, সে যতই খেলনার জিনিস দিয়ে বাবা-মা তাকে ভোলাতে চাক না কেন। যদিও জেনির সব বন্ধুবান্ধব এই ব্যাপারটা মেনে নিয়েছে, তারা ঘরেই বসে থাকে হ্যালুইনের এই মাসটা।

ওরা সব এক একটা মস্ত বোকা, মনে মনে ভাবে জেনি, ব্যাস আর সদর দরজাটা খোলার অপেক্ষা, তারপরেই মুক্ত পৃথিবী

বদ্ধপুরী থেকে বেরিয়ে আসে জেনি, তারপর এক দৌড়ে বামুন পাহাড়ের চূড়াতে, যেখানে রামধনু খেলে যায়। বুক ভরে নিঃশ্বাস নিয়ে নেয় সে, হাতে মাত্র সময় মিনিট দশেক, তার মধ্যেই ফিরতে হবে, নইলে মা জেগে যাবে, আর মা জেগে গেলেই ব্যাস।

বামুন পাহাড়ের চূড়ায় থাকা দীঘিটা তার সবথেকে প্রিয় জায়গা, শীতের শুরুতে একটু একটু করে জমতে থাকে সেটা, রোজ এসে সে দেখে টলটলে জল ভর্তি দীঘিটা কিভাবে একটু একটু করে তুষারের কবলে চলে যাচ্ছে।

আজও সে একইভাবে দেখছিল, দীঘির জলে ঝুঁকে পড়ে, একমনে। হঠাৎ, দীঘির শান্ত জল তোলপাড় করে কি যেন একটা দূর থেকে সজোরে তার দিকে এগিয়ে আসতে থাকে। জেনি আপ্রাণ চেষ্টা করে পাড় থেকে এক ঝটকায় দূরে সরে আসতে, কিন্তু কৌতূহল একটা বড্ড বাজে জিনিস, সে পারেনা। আর তখনই ঘটে যায় সর্বনাশটা। দুটো কালো রোমশ হাত জল ভেদ করে উঠে আসে, আর জড়িয়ে ধরে জেনির মুখটা, আতঙ্কে সে চিৎকার করে ওঠে।

কী হয়েছে মা, ঘুমের মধ্যে চিৎকার এত করছিস নাহহহ, কী সর্বনাশ ওর মাথার কাছে আয়নাটা কে রেখেছিল, সব শেষ হয়ে গেছে।

ধড়ফড় করে উঠে বসতে চায় জেনি, কিন্তু পারেনা তার সারা শরীরে অসংখ্য সূচ ফোটানোর যন্ত্রণা, মাথাটা অসম্ভব ভারী হয়ে আছে, শুধু এটা বুঝতে পারে সে একটা ভয়ংকর দুঃস্বপ্ন দেখছিল, কিন্তু তার স্বপ্ন দেখার জন্য মা এত চিৎকার করে কাঁদছে কেন, নাহ তার মাথা আর কাজ করছেনা। আপ্রাণ চেষ্টা করে সে পাশ ফেরার চেষ্টা করতে থাকে, আর তখনই চোখে পড়ে তার পাশে রাখা বড় আয়নাটা, ওকি আয়নায় তো তার মুখ তো দেখা যাচ্ছেনা, ওখানে ঐ বুড়ি মানুষটাই বা কে, নাহ আর সে ভাবতে পারেনা, সারা শরীরটা থরথর করে কাঁপতে থাকে জেনির, সে জ্ঞান হারায়।



দশ

যদিও আমার এ বিষয়ে খুব বেশি আইডিয়া নেই, তবু খালি চোখে দেখে তো মনে হচ্ছে সব প্রজেরিয়া পেসেন্ট, প্রফেসর সোম বললেন।

এক্সক্টলি সোম, তুমি ঠিক ধরেছে, বাই দা ওয়ে তোমাকে নাম ধরে ডাকলাম বলে আবার কিছু মনে করলে না তো? মর্স প্রশ্ন করলেন।

একেবারেই নয়, আমি আপনার বয়সে এবং অভিজ্ঞতায় দুটোতেই বেশ ছোট, তাই নাম ধরে ডাকলে আমার ভালোই লাগবে, প্রফেসর সোম মাথা নাড়ালেন।

বেশ তবে তুমি করেই বলছি, আচ্ছা এই অ্যালবামের ছবিগুলোতে কোনও বিশেষত্ব তোমার নজরে পড়ছে কী?

আজ্ঞে সেভাবে তো কিছু বুঝতে পারছিনা, তবে প্রতিটা রোগীর আশেপাশের পরিবেশ সব এক ধরনের, আচ্ছা এটা কি কোনও রোগীদের ক্যাম্প জাতীয় কিছু?

জানতাম তোমার এটা চোখ এড়াবেনা। নাহ এটা কোনও ক্যাম্প বা ডায়গানোসিস সেন্টার নয়। এদের মধ্যে একটাই মিল এরা সব এক গ্রাম থেকে এবং প্রত্যেকেই মেয়ে।

মানে? ঠিক বুঝলাম না। প্রফেসর সোম বিস্মিত হন।

কয়েকবছর আগে একবার এক গ্রামে মেডিকেল ক্যাম্প করতে গিয়ে আমি এক অদ্ভুত ঘটনার সম্মুখীন হই বুঝলে সোম, যে ঘটনা আমার এত বছরের অভিজ্ঞতা, মেডিক্যাল সাইন্সের লজিক সব কিছুকে এক নিমেষে গুলিয়ে দিয়েছিল।

বেশ তো আমাকে খুলে বলুন না, যদিও আমার ক্ষমতা খুবই সীমিত, তবু দেখি কোনও আলোকপাত করতে পারি কিনা।

হ্যাঁ, সেই জন্যই তোমাকে এত দূর ডেকে নিয়ে এলাম। জানো সেই গ্রামে বেসিকেলি কুষ্ঠ রোগীদের জন্য ক্যাম্প করতে গেছিলাম আমরা, তো হঠাৎ একদিন এক ব্যাক্তি এসে আমার হাত পা ধরে টানাটানি করতে থাকে, সে প্রায় পাগলের মত অবস্থা, তার মেয়ে নাকি রাতারাতি বুড়িয়ে গেছে, আমাকে সারিয়ে দিতে হবে।

তারপর?

আমি সেই ব্যাক্তির সাথে ওনার বাড়ি যাই, গিয়ে ওনার মেয়েকে দেখি, আপাতচক্ষে প্রজেরিয়া কেসই মনে হল, কিন্তু?

কিন্তু?

উনি যেটা বললেন যে রাতারাতি এই ঘটনাটা ঘটেছে, যেটা মেডিকেল সাইন্সের থিয়োরি সাপোর্ট করেনা। আর সব থেকে অবাক ঘটনা কী জানো?

কী?

ওদের প্রতিবেশিরাও ওটাকে সাপোর্ট করল, এটা নাকি এই গ্রামের অভিশাপ, অনেক বছর আগে লেডি রোজমণ্ড নামে এক ডাইনী বুড়ি নাকি এই গ্রামেই বাস করত। সে নাকি জোয়ান মেয়ে ধরে এনে তাদের বয়স চুরি করে আজীবন যৌবন ধরে রাখার পরিকল্পনা করেছিল, লোকচক্ষুর আড়ালে তার এই ব্যাবসা ভালোই চলছিল। কিন্তু হঠাৎ এক যুদ্ধ ফেরত সৈনিক তার এই কার্যকলাপ ধরে ফেলে, তার বাগদত্তাও নাকি বুড়ির এই জঘন্য পরিকল্পনার শিকার হয়ে প্রাণ হারিয়েছিল। যাইহোক সেই যুবক সৈনিক গ্রামবাসীদের সাহায্য নিয়ে বুড়িকে হাতেনাতে ধরে ফেলে। ঘটনার আকস্মিকতায়, গ্রামবাসীরা বুড়ির প্রাসাদসম বাড়িটাকে বাইরে থেকে আগুন ধরিয়ে দেয়। তখন নাকি সেই লেডি রোজমণ্ড তার শাগরেদরা আর সেই সৈনিকও ঘরের মধ্যেই ছিল, সবাই আগুনে পুড়ে মারা যায়। আর তারপর থেকেই নাকি শুরু হয় বুড়ির অভিশাপ।

কীরকম অভিশাপ?

এই প্রতি ৫ বছর অন্তর নাকি হ্যালুইনের দিনে কোনও কোনও যুবতী মেয়ে নাকি তার জীবনের বছর গুলো হারিয়ে ফেলে আয়নায় মুখ দেখে ফেললে, তাই ওরা শুধু হ্যালুইনের দিনটাই নয় পুরো হ্যালুইনের মাসটাই সব আয়না কাঁচ ইত্যাদি ঢেকে রাখে প্রিকশান হিসাবে, কিন্তু শত নিরাপত্তা স্বত্বেও কেউ কেউ ভুল করেই ফেলে আর তার মাশুল দিতে হয় তাকে, যেমন এই ব্যাক্তির মেয়েটা দিচ্ছে।

ভারী অদ্ভুত তো, বললেন প্রফেসর সোম।

হ্যাঁ সোম, আমারও বিশ্বাস করতে খুব অসুবিধা হয়েছিল, কিন্তু সারা গ্রাম জুড়ে আরও অনেককে খুঁজে পেলাম। নর্মাল চিকিৎসা প্রণালীর প্রয়োগ ছাড়া আর আমার কিছু করার ছিলনা সেই সময়ে, আমি ফিরে এসেছিলাম অনেক মনে অনেক প্রশ্ন নিয়ে।

তা আপনি আমার কাছে কী আশা করছেন?

তোমার সাথে পরিচয় হওয়ার পর আমার মনে হয়েছে এর থেকে যোগ্য লোক আমি আর পাবনা। তুমি যাবে আমার সাথে সেই গ্রামে একবার, যদি কোনও সমাধান খুঁজে পাও, কারন বিজ্ঞানের লোক হিসাবে আমার পক্ষে এই ঘটনাটা মেনে নেওয়া বড্ড মুশকিল।

বেশ তো, আমার কোনও আপত্তি নেই, কারন এই অজানা প্রশ্নগুলোর উত্তর খোঁজাটাই আমার পেশা, তবে হ্যাঁ আমাকে কিছুদিন সময় দিন, চার্চের সাথে কথা বলতে হবে। আর কদিন বাদেই হ্যালুইনও আসতে চলেছে, ঐ সময়ই যাওয়া হোক।

তাহলে ঐ কথাই থাকলো, তুমি আমাকে বলে দিও সময়টা, আমি হাসপাতাল থেকে আগ্রিম ছুটি নিয়ে নেব, আর তারপর বেড়িয়ে পড়ব, ডাঃ মর্সের মুখে হাসির রেখা ফুটে উঠল।



এগারো

আপনি গেলেন? আমি প্রশ্ন করলাম।

হ্যাঁ, যাবোনা কেন কৌশিক, আমি তো এইসব সুযোগের অপেক্ষাতেই থাকতাম। বললেন প্রফেসর।

দাঁড়াও একটু গলা ভিজিয়ে নিই, অনেকক্ষণ বকে বকে গলা বসে গেছে।

সেই গ্রামে গিয়ে কী দেখলেন?

গ্রাম দেখার আগে বলি কিভাবে সেই গ্রামে গেলাম, উফ কি পান্ডববর্জিত সেই জায়গা, টানা দুদিন ট্রেন, ঘোড়ার গাড়ী ইত্যাদি করে সেখানে পৌঁছালাম অবশেষে। চারিদিকে পাহাড় ঘেরা মাঝে একটা মালভূমির মত জায়গা আর সেখানেই গড়ে উঠেছে গ্রামটা, সব মিলিয়ে ৫০-৬০ ঘর হবে, সবারই প্রায় ফার্ম হাউস, সব চাষ আবাদ করা মানুষ, সবাই সবাইকে চেনে, এত ছবির মত সুন্দর গ্রামকে দেখলে বাইরে থেকে দেখলে বোঝাই যায়না এরা ভিতরে ভিতরে এরকম একটা অসুখের বীজ বয়ে নিয়ে চলছে। ডাক্তার মর্স আগেই টেলিগ্রাম করে দিয়েছিলেন সেই ব্যাক্তিটিকে। আমরা সোজা ওনার বাড়িতেই গিয়ে উঠলাম। ভদ্রলোকের নাম জন স্যামুয়েল।

ওনাকে আপনাদের আসার আসল উদেশ্যটা জানিয়েছিলেন।

হ্যাঁ, টেলিগ্রামে ডাক্তার মর্স সবই জানিয়েছিলেন। জন খুব খুশিই হয়েছিল আমাদের আসায়, কারন সামনেই হ্যালুইন, আবার কার সর্বনাশ ঘটবে কে জানে, জনের আর একটা মেয়েও আছে, তাই সে চায় একজনের সাথে যা সর্বনাশ হয়েছে হয়েছে, আর কারোর কোনও মেয়ের সাথে যেন এরকম না হয়। আমি আশ্বস্ত করলাম ওনাকে।

আর ওনার আগের সেই মেয়েটা, যাকে ডাক্তার মর্স দেখতে এসেছিলেন?

ওহ তোমাকে বলা হয়নি, সে বেশ কদিন আগে মারা গেছিল শুনলাম, আসলে এই সমস্ত রোগীদের লাইফ স্প্যান খুব অল্প হয়, তার ওপর এই অজ পাড়াগাঁয়ে উপযুক্ত ওষুধ-পথ্যের অভাব ব্যাপারটাকে আরও বেশি ত্বরান্বিত করে দেয় আরকি। তবে জন ভেঙে পড়েনি দেখলাম, ছোট মেয়ে আর স্ত্রীকে নিয়েই তার জগৎ এখন। জনের ছোট মেয়ের নাম ছিল রুবি, খুব মিষ্টি একটা মেয়ে।

গ্রামে অস্বাভাবিক কিছু দেখতে পেলেন?

শুধু দরজা জানলার কাঁচগুলো কাগজ-কাপড় দিয়ে ঢাকা ছাড়া আর কিছু তেমন চোখে পড়েনি।

এই কেস সলভ করতে গেলে প্রথমেই আমার দরকার ছিল এই গ্রামের ইতিহাস খুব ভালোভাবে জানা। জনের কাছে জিজ্ঞেস করে জানতে পারলাম এক বুড়ো কাঠমিস্ত্রীর কথা, সে নাকি লেডি রোজমণ্ডকে নিজের চোখে দেখেছে। আমি ডাক্তার মর্স আর জন বেরিয়ে পড়লাম তার বাড়ির দিকে।

বুড়োর কাছ থেকে কিছু জানতে পারলেন?

বিশেষ কিছুই না, আসলে বয়সের ভারে জীর্ন একটা মানুষ, খুব ছোটবেলায় লেডি রোজমণ্ডকে দেখেছে কয়েকবার। উনি যখন দেখেছিলেন তখন লেডি রেজমন্ড পূর্ন যুবতী, কি নাকি তার রুপের ঝলক, পরের দিকে বুড়িকে নাকি বাইরে দেখাই যেতনা। আর এই অভিশাপটাকে উনি সত্যি বলেই মানেন, সেদিন লেডি রোজমণ্ডের প্রাসাদ জ্বালানোর দিন যে সমস্ত গ্রামবাসীর হাত ছিল, শুধু তাদের পরিবারের লোকদের ওপরই নাকি অভিশাপটা আছে ইত্যাদি।

তাহলে তো কাজের ইনফর্মেশান কিছুই পেলেন না?

একেবারেই না সেটা বলা ভুল। সারা গ্রাম তন্ন তন্ন করে খুজেও লেডি রেজমন্ডের কোনও ছবি আমরা পাইনি, তবে বুড়ো কাঠ মিস্ত্রীটা একটা দারুণ তথ্য আমাকে দিয়েছিল।

কি সেটা?

গ্রামের বাকী সব মেয়েদের চুল কালো হলেও, লেডি রোজমণ্ডের চুল ছিল সাদা পাটের মত, মানে ব্লন্ড আর কি। এরপরে আমরা গেলাম লেডি রোজমণ্ডের সেই প্রাসাদ দেখতে যেটা পুড়িয়ে দেওয়া হয়েছিল। জন নিজেই আমাদের সেখানে নিয়ে যায় কিন্তু উনি ওখানে আর দাঁড়াতে রাজি হননি। জনকে বিদায় জানিয়ে আমি আর ডাক্তারবাবু থেকে যাই ওখানে, খুঁটিয়ে খুঁটিয়ে দেখতে থাকি সেই অভিশপ্ত মহলকে। আগুন আর সময়, উভয়ের থাবায় জর্জরিত একটা অট্টালিকা, বড় বড় বুনো গাছে অধিকাংশই ঢেকে গেছে বুঝলে



বারো

কী দেখছেন এত মন দিয়ে মহাশয়? এই পাষানপুরীতে এত বছর পরে আর দেখার কী থাকতে পারে?

লেডি রোজমণ্ডের পুড়ে যাওয়া মহল দেখতে মশগুল প্রফেসর সোম আর ডাক্তার মর্স, হঠাৎ পেছন থেকে আসা জলদগম্ভীর স্বরে চমকে ওঠেন তাঁরা। এক বয়স্ক ব্যাক্তি আর এক অল্পবয়সী মহিলাকে দেখা যায়, এদিকেই এগিয়ে আসছে।

কিছুইনা, আমরা টুরিস্ট কালকেই এসেছি এই গ্রামে, তাই দর্শনীয় স্থানগুলো ঘুরে দেখছিলাম, প্রফেসর সোম সামাল দিলেন।

এই গ্রামে আবার দর্শনীয় স্থান? তাও আবার বুড়ি রোজমণ্ডের পোড়া মহলে, হাসালেন মশাই। ওহো কথায় কথায় দেখুন আমার পরিচয় দিতেই ভুলে গেছি, আমি শ্যাম স্মিথ, এই গ্রামেই থাকি, আর এই আমার মেয়ে মার্থা। পাহাড়ের ওপাশটাই আমার বাড়ি, আপনারা তো টুরিস্ট মানুষ, আসুন না একদিন আমার বাড়ি, বেশ জমিয়ে গল্প করা যাবে।

নিশ্চয় নিশ্চয় যাবো একদিন, ডাক্তার মর্স হেসে উত্তর দিলেন, আমরা আছি তো বেশ কদিন।

তা আপনারা উঠেছেন কোথায়?

জন স্যামুয়েলের বাড়ি।

ওহ আপনারা জনের বাড়ি উঠেছেন, ওকে বলবেন আমার কথা, খুব ভালো করে চেনে, যাকগে আজকের মত বিদায় নিচ্ছি, আপনারা ঘুরুন।

মিস্টার স্মিথ আর তাঁর মেয়ে নমস্কার জানিয়ে চলে যায়।

খেয়াল করে দেখেছ সোম, ভদ্রলোকের মেয়ে কিন্তু অপূর্ব সুন্দরী, ডাক্তার মর্স মুচকি হাসেন।

তা করেছি বটে, তবে আপনি একটা জিনিস খেয়াল করেছেন কী?

কী বলোতো?

মার্থার চুলগুলো পাটের মত সাদা কিন্তু। প্রফেসর সোম উত্তর দেন।

অ্যাঁ, তাই নাকি, এহে তা তো খেয়াল করিনি।

সে যাকগে, এখন চলুন গৃহকর্তার বাড়িতে ফেরা যাক, পথ তো খুঁজে

খুঁজে যেতে হবে, এদিকে সন্ধ্যেও হয়ে এল বেশ।

হ্যাঁ ঠিক বলেছ, চলো চলো।

প্রফেসর সোম আর ডাক্তার মর্স জনের বাড়ির দিকে পা চালান।



তেরো

সেদিন রাতে ডিনার টেবিলে জনের কাছ থেকে একটা অদ্ভুত জিনিস জানতে পারি বুঝলে কৌশিক।

কী জিনিষ? আমি প্রশ্ন করি

জন জানায় যে, শ্যাম স্মিথ এই গ্রামে অনেকদিন ধরেই আছেন, শুরুতে উনি আর ওনার মা এই গ্রামে এসেছিলেন। ভদ্রলোক বোধহয় যুদ্ধের সময় সরকারী স্পাইয়ের কাজ করতেন, কারন এখানে আসা অবধি ওকে কোনও কাজ করতে দেখেননি তারা, প্রচুর টাকা পয়সা নিয়ে এসেছিলেন বোঝাই যায়। সেই টাকাই সুদে খাটানো ওনার ব্যাবসা বটে, তবে ওনার মত সহৃদয় ব্যাক্তি এই গ্রামে আর দুটি নেই, যখনই কেউ আপদে বিপদে পড়ে, উনি তার পাশে গিয়ে দাঁড়ান, অকাতরে সাহায্য করেন ইত্যাদি।

আর ওনার মেয়েটা?

হ্যাঁ বলছি, আমি জনকে প্রশ্ন করি ওনার মেয়ের ব্যাপারে। জন বলে মেয়েটি ওনার নিজের মেয়ে নয়, ভদ্রলোক সারাজীবন বিয়ে থা করেননি, এক বুড়ি মা ছাড়া তাঁর আর কেউ ছিলনা, মা মারা যাওয়ার পর উনি প্রায় পাগলের মত হয়ে গেছিলেন, গ্রাম ছেড়ে বেশ অনেকদিনের জন্য বাইরে চলে গেছিলেন, ফিরেছিলেন ঐ মেয়েটিকে শহর থেকে দত্তক নিয়ে।

সেই কারনেই বোধহয় গ্রামের আর সব মেয়ের থেকে মার্থার চুলের রঙ আলাদা।

হুম এক্সাক্টলি। যাইহোক সেদিন রাতে একটা ঘটনা ঘটে বুঝলে।

কি?

আমার আর ডাক্তার মর্সের শোওয়ার জন্য দোতলার কোনের দিকের একটা ঘরে শোয়ার ব্যাবস্থা করা হয়েছি। সেই ঘর লাগোয়া একটা ঝুল বারান্দা ছিল। আমরা যখন রাতে আলোচনা করছিলাম, তখন হঠাৎ আমার মনে হয় ক যেন বারান্দায় দাঁড়িয়ে আমাদের কথা শুনছে। আমি দৌড়ে বাইরে যাই, কিন্তু কাউকে দেখতে পাইনি। আমার এতটা ভুল হওয়ার কথা নয়, স্পষ্ট দেখেছি এক নারীর ছায়া কে নড়া চড়া করতে। যাকগে, ডাক্তার সাহেবকে বলতে উনি হেসেই উড়িয়ে দেন। কিন্তু আমি একটা জিনিস বুঝতে পেরে যাই।

কী প্রফেসর?

আমাদের হাতে আর সময় বেশি নেই, খুব তাড়াতাড়ি কিছু একটা করতে হবে। নইলে সামনে ভয়ঙ্কর বিপদ আসতে চলেছে। আমি ডাক্তার মর্সকে বলে বেরিয়ে পড়লাম সেই রাতেই।

কোথায়?

দুয়ে দুয়ে একটা চার করার ব্যাপার ছিল, জানতাম এতে বিশাল বিপদ কিংবা বদনাম হতে পারে, কিন্তু রিস্কটা আমাকে নিতেই হত, ডাক্তার মর্স তো আমাকে কিছুতেই ছাড়বেন না। আমিও নাছোড়বান্দা, যে হারে নজরদারী আরম্ভ হয়েছে দেরি হলে সব প্রমাণ লোপাট হয়ে যেতে পারে। ওনাকে অনেক বুঝিয়ে সুঝিয়ে, চোরের মত পা টিপে টিপে বাড়ি থেকে বের হলাম, আর সঙ্গে নিলাম আমার টুল বক্সটা। ওকে বলে গেলাম যে কাল ভোরের মধ্যে যদি আমি না ফিরি তাহলে চার্চে যেন একটা খবর দেওয়া হয়, পুলিশের ঝামেলা করার দরকার নেই, বাকি কাজটা ওনারাই করে দেবেন। আমি অন্ধকারে পবিত্র পিতাকে স্মরণ করে বেরিয়ে পড়লাম, যদিও আগেই রাস্তাটা চিনে রেখেছিলাম, তবু রাতের বেলা সবই অন্যরকম লাগে।

কিন্তু গেলেনটা কোথায়?

গ্রামের কবরখানায়, লোকাল চার্চকে আগেই বলে রেখেছিলাম, ওরা সব ব্যাবস্থা করে রেখেছিল। কাজে নেমে পড়লাম জলদি।

কিসের ব্যাবস্থা? কী কাজ? আমার কিছুই মাথায় ঢুকছেনা প্রফেসর, আমি

প্রশ্ন করতে বাধ্য হলাম।

বুঝবে সব বুঝবে, ধৈর্য ধরো কৌশিক। তা যাইহোক, যেটা খুঁজছিলাম সেটা পেয়ে গেলাম ওখানে, দেখতে দেখতে সকালও হয়ে এল, আমি জনের বাড়ির দিকে ছুট লাগালাম ডাক্তার মর্সকে খুশির খবরটা দিতে, কিন্তু পৌঁছে দেখি চরম বিপদ ঘটে গেছে।

কী বিপদ?

গিয়ে শুনলাম মর্স নাকি ভোর হতেই আমার খোঁজে বেরিয়ে গেছে, এখনও ফেরেনি। আমার মাথায় বাজ পড়ল, ইস এত বড় ভুলটা আমি কি করে করে বসলাম, ওনাকে একা ছাড়া আমার একদম উচিৎ হয়নি। নিজের গালে দুটো চড় মারতে ইচ্ছে করল। যাইহোক যা হওয়ার তা হয়ে গেছে, আর সময় নষ্ট করা উচিৎ হবেনা। জনও আমার সাথে আসতে চাইছিল, আমি বারণ করলাম, আর বললাম চার্চে সব বলা আছে, ওনাদের নিয়ে জন যেন শ্যা স্মিথের বাড়িতে পৌঁছে যায়। এই কথায় জন বেশ অবাক হয়, উনি নাবি কিছুক্ষন আগেই দেখেছেন, স্মিথ সাহেব আর ওনার মেয়ে ঘোড়ার গাড়ি হাঁকিয়ে শহরের দিকে চলে গেছেন। আর কথা না বাড়িয়ে আমি যা জন কে যা বলছি সেটাই করতে বলে পথ নির্দেশ জেনে নিয়ে দৌড় দিলাম শ্যাম স্মিথের বাড়ির দিকে।

গিয়ে কী দেখলেন?

দেখলাম সত্যিই বাড়িতে কেউ নেই, বাইরে থেকে তালা দেওয়া। কিন্তু নাহ, আমার হিসাব অনুযায়ী এটাতো হতে পারেনা, আর শুধু অনুমানই নয়, কাল রাতে প্রমাণও পেয়েছি। সদর দরজায় তালায় বেশ কয়েকবার সজোরে পাথরের বাড়ি দিলাম, তালা খসে পড়ল। আমিও ঢুকে পড়লাম ঘরের ভিতর, কিন্তু নাহ এদিক সেদিক দেখেও কোনও অস্বাভাবিকতা তো চোখে পড়লনা, তবে সত্যিই কি আমার হিসেবে কোথাও বড় ভুল হয়ে গেল, আর সেই ভুলের মাশুল দেবেন ডাক্তার বাবু? আরে ওটা কি কোনের দিকে?

কি দেখতে পেলেন?

কি দেখতে পেলাম জানিনা, তবে হঠাৎ মাথার পেছনে তীব্র বেদনা অনুভব করলাম, জ্ঞান হারানোর আগে এটুকু বুঝলাম কেউ একটা ভারি জিনিস দিয়ে মাথার পেছনে জোরে বাড়ি মারল।



চোদ্দ

ঝপাশ!

মুখে একরাশ ঠান্ডা জলের ঝাপটা এসে পড়ে প্রফেসর সোমের, জ্ঞান ফিরে আসে তাঁর। ধড়ফড় করে উঠে বসতে যান তিনি, কিন্তু পারেন না, নিজেকে একটা পাথরের খুঁটির সাথে পিঠমোড়া করে বাঁধা অবস্থায় পান। ঘাড় ঘুরিয়ে চারিদিক দেখতে থাকেন তিনি, সম্ভবত একটা গুহার ভেতর জায়গাটা, আলো-আধারি একটা স্যাতস্যাতে পরিবেশ।

গুড মর্নিং মিস্টার সোম, কি নামটা ঠিক বললাম তো?

একদম, কোনও ভুল নেই, ঠিক যেমন আপনাদের খেলাটায় কোনও ভুল ছিলনা, কি ঠিক বললাম তো মিস্টার স্মিথ।

হো হো করে হেসে উঠলেন শ্যাম স্মিথ।

তুমি যে এত তাড়াতাড়ি গোটা ব্যাপারটা ধরে ফেলবে আমরা বুঝতে পারিনি। হ্যাটস অফ টু ইয়োর ইমাজিনেশন।

ইউ আর ওয়েলকাম, কিন্তু এবারে তো আপনাদের এই খেলাটা বন্ধ করতে হবে।

কে বন্ধ করবে? তুমি? নাকি এই মেরুদন্ডবিহীন গ্রামবাসীরা? চিবিয়ে চিবিয়ে বলে উঠলেন শ্যাম স্মিথ।

আমি এদিকে আসার আগে চার্চকে সব জানিয়ে এসেছি, ওরা খোঁজ করতে এলো বলে।

হাসালে তুমি, প্রথমত এই জায়গা কেউ খুঁজে পাবেনা, দ্বিতীয়ত সবাই দেখেছে আমি আর আমার মেয়ে সকাল বেলাই শহরে বেরিয়ে গেছি।

এবার অন্তত লেডি রেজমণ্ডকে মেয়ে বলাটা ছাড়ুন।

চোপ! শ্যাম স্মিথের হুঙ্কার প্রতিধ্বনিত হতে থাকে পাথরের দেওয়ালে। দাঁত চিবিয়ে চিবিয়ে উনি বলে চলেন।

অনেক, অনেক জানার ইচ্ছা না তোমার? তাই আমার মায়ের কবরটা খুঁড়ে লাশটা না পেয়েই দুয়ে দুয়ে চার করে নিলে? এসো আজই তোমার জ্ঞানপিপাসা চিরকালের মত মিটিয়ে দিচ্ছি।

হ্যাঁ আমিই সেই ফৌজি মরিস, যে লেডি রেজমন্ডকে হাতে নাতে ধরে ফেলেছিল, আবার আমিই সেই ফৌজি মরিস যে বুড়িকে আর তার একটুকরো ভাঙ্গা আয়নাকে জনগনের হাত থেকে আজ ৩০ বছর ধরে রক্ষাও করে চলেছি।

কিন্ত কেন? আমি তো যতদূর শুনেছিলাম, লেডি রেজমণ্ড আপনার বাগদত্তাকে তার ঐ বয়সখেকো আয়নার কাছে উৎসর্গ করে দিয়েছিল, তবে কেন আপনি আবার সেই নোংরা খেলাতেই মেটে উঠলেন? প্রফেসর সোম প্রশ্ন করলেন।

কেন? কারন জানতে চাইছ? এবারে বৃদ্ধকে কিছুটা আনমনা দেখালো। কারন আমি প্রচন্ড ভালবাসতাম মেরিকে, বোধহয় নিজের প্রাণের থেকেও বেশি। তাই সেই রাতে ঐ শয়তান বুড়িটাকে শেষ ঘুম পাড়ানোর জন্য যখন আমার বন্দুকটা তুলেছিলাম, ও বলেছিল আমার মেরিকে ও আবার ফিরিয়ে দিতে পারে, যদি আমি আয়না দেবতাকে তুষ্ট করি। ওর কথা মানা ছাড়া আমার আর কিছুই করার ছিল না, কারন মেরিকে আমায় ফিরে পেতে হবেই। আর তারপর থেকেই একটা করে বাচ্চা মেয়েকে তুলে এনে বছরের পর বছর ওর সাধনায় যোগান দিয়ে গেছি, ওর আয়না দেবতাকে তুষ্ট করে গেছি, বুড়ি রেজমণ্ড আবার পূর্ন যৌবন পেয়ে গেছে। আর আজ সাধনার অন্তিম প্রহর উপস্থিত, আজ আয়না দেবতা আমাকে আমার মেরিকে ফিরিয়ে দেবে। সবই ঠিকঠাক চলছিল, মাঝখান দিয়ে তোমরা এসে বাগড়া দিলে। আমার কিন্তু তোমাদের সাথে কোনও ব্যাক্তিগত শত্রুতা নেই, কিন্তু আমার আর মেরির মাঝখানে যে এসে দাঁড়াবে তার পরিণতি হবে তোমার ঐ ডাক্তারবাবুর মতই।

কি করেছেন আপনি ডাক্তারবাবুর সাথে। চিৎকার করে ওঠেন প্রফেসর সোম।

ঐ দেখো, এখনও হয়ত তোমার বন্ধুর শ্বাস পড়ছে। ডানদিকে ইশারা করে দেখালেন মিস্টার স্মিথ।

ডাক্তার মর্সের উপুড় হয়ে পড়ে থাকা দেহটা দেখতে পান প্রফেসর সোম।

ইশ, কি ভীষণ একটা ভুল তিনি করে বসলেন, আর সেই ভুলের মাশুল দিতে হল ডাক্তার সাহেবকে, হায় ঈশ্বর, গলা ছেড়ে চিৎকার করতে ইচ্ছে কার তাঁর, কিন্তু গলা দিয়ে একটা আওয়াজও বের হলনা, বড্ড অসহায় আজ প্রফেসর সোম।

এইবারেই শুরু হবে শেষের খেলা, হিসহিসিয়ে বলে উঠলেন শ্যাম স্মিথ।

লেডি রেজমণ্ড সেদিনও আপনাকে ভুল বুঝিয়েছিল আর আজও বোঝাচ্ছে মিঃ স্মিথ, আয়না দেবতা কেনও স্বয়ং পরম পিতাও আপনার বান্ধবীকে ফিরিয়ে আনতে পারবেনা, এইসব পোর্টাল গুলো একমুখী হয়, যার প্রবেশ আছে কিন্তু বের হওয়ার কোনও রাস্তাই নেই, বুড়ি রেজমন্ড নিজের উদ্দেশ্য সাধনের জন্য আপনার ভালোবাসার তাসটাকে খেলেছে আহ!

কথাটা শেষ করতে পারলেন না প্রফেসর, মুখে একটা শক্ত বুটের বাড়ি এসে পড়ল।

অনেক অনেক কথা তুই বলে ফেলেছিস, অনেক কিছু জেনে ফেলেছিস, আর একটু অপেক্ষা কর আয়না দেবতা তোর সব তেষ্টা মিটিয়ে দেবে।

প্রফেসর সোমের সামনে এসে দাঁড়ালো মার্থা ওরফে লেডি রেজমণ্ড, তার এক হাতে ধরা ছিল একটা ভাঙ্গা আয়নার টুকরো আর একটা পুরানো বাঁধানো বই।

আর সময় নষ্ট করা ঠিক হবেনা মরিস, ওকে নিয়ে এসো, আমি পূজোতে বসব।

বাধ্য ছেলের মত মাথা নাড়েন মিঃ স্মিথ, আর হন্তদন্ত হয়ে কোথায় একটা চলে যান। ফিরে আসেন পাঁজাকোলা করে একটা বেহুঁশ কমবয়সী মেয়েকে নিয়ে।

এইবারে এই বেচারীর পালা, বুঝতে পারেন প্রফেসর, কিন্তু আজ তাঁর কিছুই করার নেই, কারন এই বাঁধন ছেড়ার মত শক্তি তাঁর অবশিষ্ট নেই, চার্চ কিংবা গ্রামের কেউ না এলে, আর বোধহয় মুক্তি নেই এই পাষাণপুরী থেকে।

মার্থা আয়নাটাকে একটা উঁচু জায়গায় রাখলো, তারপর সেই বইটা খুলে কিছু দুর্বোধ্য মন্ত্র আউড়ে যেতে লাগলো। কিছুক্ষণ পর শ্যাম স্মিথকে সে চোখের ইশারা করে কি যেন একটা বলল।

মিস্টার স্মিথ তাঁর হাতে ধরা ছুরিটাকে আমূল বিঁধিয়ে দিলেন মেয়েটার পেটে, ফিনকি দিয়ে রক্তের ধারা নেমে এলো। পাগলের মত দু’হাতে সেই রক্ত মাখতে লাগলেন তিনি, তারপর এগিয়ে গেলেন আয়নার দিকে। পরম মমতায় আয়নায় বোলাতে লাগলেন সেই কাঁচা রক্তমাখা হাতদুটো।

আরে, ওকি আয়না থেকে একটা কালো ধোঁয়ার কুন্ডলী বেরিয়ে আসতে থাকলো, ধীরে ধীরে সেটা যেন একটা মানুষের অবয়ব নিচ্ছে, কিন্তু কি বিশাল, মার্থা আর শ্যাম দুজনেই মাটিতে চোখ বুঝে হাঁটুতে মাথা নিচু করে বসে আছে, পাগলের মত কি যেন বিড়বিড় করে যাচ্ছে, এই সবটাই নীরব দর্শক হয়ে দেখা ছাড়া আর কিছুই করার ছিলনা প্রফেসর সোমের।



পনেরো

জীবনে এত অসহায় কোনদিনও ফিল করিনি বুঝলে কৌশিক, যে নারকীয় দৃশ্য আমার সামনে ঘটে চলছিল, চোখ বুজে পরম পিতার কাছে সাহায্য চাওয়া ছাড়া আমি কিছুই করতে পারিনি সেদিন, কিন্তু হঠাৎ

হঠাৎ? আমি প্রশ্ন করলাম।

দেখলাম আমার শরীরের বাঁধুনি গুলো আসতে আসতে হাল্কা হয়ে আসছে, আমি ভাবলাম ডাক্তার মর্সের বুঝি জ্ঞান ফিরে এলো, কিন্তু নাহ, দেখলাম

কি দেখলেন?

দেখলাম অবিনাশ, চুপিচুপি আমার বাঁধনগুলো খুলে দিচ্ছে হাসিমুখে। মানে? অবিনাশ মানে আপনার সেই প্যারালাইজড হওয়া বন্ধু, সে সেখানে কি করে এলো, আর বাঁধন খুললোই বা কিভাবে?

সব প্রশ্নের উত্তর পাবে এ গল্পের শেষে। ঐ পরিস্থিতিতে আমার ওদিকে মাথা ঘামানোর মত পরিস্থিতি ছিলোনা কৌশিক, কে আমার বাঁধন খুলে দিচ্ছে সেটা অবিনাশ হোক কিম্বা পরমপিতা।

হাতের বাঁধনটা আলগা হতেই, আমি পকেটে থাকা জেরুজালেমের পবিত্র বালি আর তেলের মিশ্রন ভরা বোতলটা ছুঁড়ে মারলাম, সেই অভিশপ্ত আয়নার টুকরোটাকে লক্ষ্য করে। একটা বিকটা শব্দ করে সেটা টুকরো টুকরো হয়ে ছড়িয়ে পড়ল চারিদিকে। আর সেই সঙ্গে আগুন ধরে গেল সেই ধোঁয়ার কুন্ডলীটাতেও। আর্তনাদ করে উঠল মার্থা, তার রূপ রঙ যৌবন একটু একটু করে খসে পড়তে থাকল, ধীরে ধীরে সেই আগের জরাগ্রস্থ বুড়ি রেজমণ্ডে রুপান্তরিত হয়ে গেল সে।

আর শ্যাম স্মিথ?

শ্যাম স্মিথকে আমি আর খুঁজে পাইনি, সে যে বুকফাটা আর্তনাদ করতে করতে পাগলের মত দৌড়ে বেরিয়ে গেলেন আর আমি তাকে দেখিনি কোনোদিন, জানিনা মেরির জন্য মরিসের সন্ধান কোনোদিন শেষ হয়েছিল কিনা।

ডাক্তার মর্স কিম্বা সেই মেয়েটা? আর বুড়ি রেজমন্ডেরই বা কি হল?

ডাক্তার মর্স আর সেই মেয়েটাকে বাঁচাতে পেরেছিলাম, গ্রামবাসীরা অকাতরে সেবা করেছিল ওদের। আর বুড়ি রেজমন্ড, তার গোটা শরীরটা একটা চামড়া আর হাড়ের কুন্ডলীতে পরিণত হয়ে গেছিল, আমাকে আর কিছুই করতে হয়নি।

আচ্ছা এবারে বলুন অবিনাশ বাবু কিভাবে হঠাৎ ওখানে গেলেন? কিভাবে এটা পসিবল?

তোমার মনে আছে গ্লুমি সানডের গল্প বলার সময় আমি বলেছিলাম, আমি যখন দোতলার জানলা দিয়ে বাইরে লাফিয়ে পড়তে যাচ্ছি, তখন এক বাঙালী গলা আমাকে আটকেছিল, সেটাই ছিল অবিনাশই, শুধু একবার নয় বহুবার ও আমার প্রাণ বাঁচিয়েছে ভায়া। মায়াকাননের সেই ঘটনার পর শরীরটা অবশ হয়ে যাওয়ার পর, ও দৈহিক ক্ষমতা হারালেও বিশেষ কিছু ক্ষমতা ডেভেলপ করেছিল নিজের মধ্যে, যার ফলস্বরুপ এইভাবে ও নিজেকে প্রকাশ করতে পারে।

একটু খুলে বলুন না প্লিজ।

এর জন্য অ্যাস্ট্রাল প্রজেকশান সম্বন্ধে ভালো করে জানতে হবে, তবে আজ আর নয় আজ অনেক রাত্রি হয়ে গেছে তুমি বাড়ি যাও। তবে শুধু এটা জেনে রেখো অবিনাশের শরীরটা দোতলার ঘরের বিছানাতে পড়ে রইলেও, ও কিন্তু আমাদের এই গল্প জমিয়ে শুনছে। বলেই হো হো করে হেসে উঠলেন প্রফেসর সোম।

আর ঠিক তখনই আমি যেন আমার কাঁধের উপর আলতো করে একটা মৃদু টোকা অনুভব করলাম, কে যেন ডাকলো পেছন থেকে, ফিরে তাকালাম। কিন্তু নাহ, কেউ নেই তো সেখানে
নৈশ প্রহরী
ইসস, আজ অনেকটাই দেরি হয়ে গেল। অন্তত খুলি পাহাড়ের ধার ঘেঁষে নামতে থাকা লাল সূর্যটা তারই জানান দিচ্ছে, রাতের অন্ধকার নামতে আর বেশি দেরি নেই।

পশমের কোটের ছেঁড়া অংশগুলো দিয়ে ঢুকতে থাকা ঝোড়ো হিমেল হাওয়া গ্যাব্রিয়েলের শরীরে ধারালো আঁচড় কাটছিল। কিন্তু কিছু করার নেই গ্যাব্রিয়েলের। শরীর ঢাকতে এই পশমের ওভারকোর্ট মিলেছে, এটাই ভাগ্যি মা তো জন্ম দিয়েই মরে গেছে। ভবঘুরে বাপ যে সারাদিন বনে বাদাড়ে কোথায়-কোথায় ঘুরে বেড়ায়, কবে ন’মাস ছ’মাসে বাড়ি ফেরে, বা আদৌ বেঁচে আছে কি না, সে পরমপিতাই জানেন। মামারবাড়ির লোকেরা মা-মরা গ্যাব্রিয়েলকে দয়া করে যে ঠাঁই দিয়েছিলেন, তাই এই হিমপুরী-তে দু’টো খেয়ে-পরে সে এখনও বেঁচে আছে।

অবশ্য গ্যাব্রিয়েল বয়সে ছোটো হলেও মাথায় নয়। সে রীতিমতো গতর দিয়ে খেটে মামার অনুগ্রহের বোঝা ফিরিয়ে দেয়। তার সারাদিনের কাজ বলতে মামাবাড়ির ভেড়াগুলোকে রক্ষনাবেক্ষণ করা। সকাল হতেই দুটো রুটির ঢেলা আর এক বোতল জল বেঁধে সে বেরিয়ে পড়ে একপাল ভেড়া নিয়ে। তাদের সারাদিন পাহাড়ের ঢাল বেয়ে ঘুরিয়ে ঘুরিয়ে খাইয়ে দাইয়ে সে ফিরে আসে।

এ কাজে বিন্দুমাত্র ক্লান্তি নেই তার। বরং গ্রামের অন্য বাচ্চারা যখন মুখ নীচু করে ধীর পায়ে স্কুলে যায়, সে তখন উদ্দাম গতিতে ছুট লাগায় ভেড়ার পালের পিছনে। বাকিরা যখন বইয়ের ফাঁকে সারা দিনটা কাটিয়ে ফেলে, সে তখন এ পাহাড় সে পাহাড় ঘোরে। কতো অজানা জঙ্গল, কতো অচেনা দৃশ্য, সদ্য তুষারপাতের ওম, সবটাই ও মেখে নেয় নিজের শরীরে। এই পাহাড়- জঙ্গল, নির্জন প্রান্তর, সবটাই তার বড্ডো চেনা। স্রেফ ঐ খুলি পাহাড়টা ছাড়া।

খুলি পাহাড়ের প্রসঙ্গ ফিরতেই চিন্তার জাল ছিন্ন হয় গ্যাব্রিয়েলের।

গ্রামের সবাই তাকে পই-পই করে বারণ করে খুলি পাহাড়ের এদিকে আসতে। সন্ধে তো দূরের কথা, অতি বড়ো সাহসীও দিনের বেলা এ-পথ মাড়ায় না। কত রহস্য, কত গল্প, কত আতঙ্ক যে ঘিরে আছে এই জায়গা ঘিরে, তার ইয়ত্তা নেই।

কিন্তু গ্যাব্রিয়েল কী করবে? খুলি পাহাড় পেরিয়ে গেলেই যে অদ্ভুত একটা জগৎ এসে হাজির হয় তার সামনে! সেখানে ঝর্নার জলে রামধনু খেলে যায়। পাখির ডাকে তার হারানো শৈশব কথা বলে। নাম না জানা ফুলের মধুতে মায়ের দুধের মিষ্টতা পায় সে

নাহ্! আজ সে সত্যিই বড্ড দেরি করে ফেলেছে সে। নিভতে থাকা সূর্যের সঙ্গে গ্যাব্রিয়েলের বুকের সাহসটাও ক্রমশ নিভে যাচ্ছে যেন। কিন্তু কিছু করার নেই। বাড়ি ফেরার রাস্তা ধরতে গেলে সেই খুলি পাহাড়কে অতিক্রম করতেই হবে। একটাই ভরসা, যদি গ্যাব্রিয়েলের দেরি দেখে মামাবাড়ির কেউ এগিয়ে আসে।

যা হয় হোক! পরমপিতার নাম নিয়ে বিশৃঙ্খল ভেড়ার পালকে একত্রিত করতে থাকে গ্যাব্রিয়েল। ভেড়াগুলোও অন্যদিনের তুলনায় বড্ড অস্থির যেন। ওরাও কি কিছু টের পেয়েছে?

ভেড়াগুলোকে দ্রুত পায়ে তাড়িয়ে নিয়ে যেতে থাকে গ্যাব্রিয়েল।

তাড়াহুড়োর মাঝে সে খেয়াল করে না, দূর থেকে একজোড়া হিমশীতল চোখ তাকিয়ে আছে তার দিকে, নিষ্পলক, সবুজ!



দুই

যাক বাবা, এ যাত্রা সে বেঁচে গেছে, ঈশ্বরকে অসংখ্য ধন্যবাদ জানায় গ্যাব্রিয়েল। খুলি পাহাড়ের যাত্রাপথ সে প্রায় অতিক্রম করেই ফেলেছে। সামনের ঢালটা নেমে গেলেই, ব্যস! আর কোনো ভয় নেই।

বোতলটা বের করে ঢকঢক করে একটানা জল খেয়ে নেয় সে। উফ্‌! কী ভয়ই না পেয়ে গেছিল সে!

হঠাৎ করে একটা চাপা ক্রুদ্ধ গর্জন কানে আসে গ্যাব্রিয়েলের। একটা বিশ্রী গন্ধে চারপাশটা ভরে যায়। গলায় জল আটকে যায় গ্যাব্রিয়েলের। তার গায়ের লোম খাড়া হয়ে ওঠে আতঙ্কে। এই পাহাড় উপত্যকার প্রতিটা মানুষ এই গন্ধ, এই গর্জন চেনে। ভেড়ার পালে চিৎকার পড়ে যায়, এদিক সেদিক ছুটতে থাকে তারা।

হতভম্ব গ্যাব্রিয়েল বুঝতে পারেনা, সে কী করবে, কী করেই বা উদ্ধার পাবে এই বিভীষিকার হাত থেকে। হাতের দুর্বল লাঠিটাকে শক্ত করে সামনের দিকে বাগিয়ে ধরে গ্যাব্রিয়েল। আজ পরমপিতাই ভরসা।

একটু-একটু করে তাদের চেহারা স্পষ্ট হতে থাকে। গ্যাব্রিয়েলের চোখে ধরা পড়ে আগুনে, ঘৃণাভরা চোখের ঝাঁক। তাদের চোয়ালের পাশ দিয়ে ঝরে পড়ছে আদিম ক্ষুধা, গলা থেকে বেরিয়ে আসছে গর্জন।

একপাল পাহাড়ি বুনো নেকড়ে!

নিশ্চিত মৃত্যুর জন্য নিজেকে তৈরি করে গ্যাব্রিয়েল। আর তখনই ঝড়ের মতো কী যেন একটা ছুটে আসে তার দিকে! প্রাচীর হয়ে দাঁড়ায় সে গ্যাব্রিয়েল আর সেই নেকড়ের পালের মাঝখানে।

একটা ধপধপে সাদা নেকড়ে!

সাধারণের তুলনায় বিশাল তার শরীর। খুলি পাহাড় কাঁপানো বিকট শব্দে সে হুংকার দেয় নেকড়ে পালের দিকে। তারপর সবুজ চোখে গ্যাব্রিয়েলের দিকে ফিরে তাকায় একবার! কিন্তু সে চোখে ঘৃণা নেই, নেই ক্ষুধা। আছে ভালোবাসা আর কৃতজ্ঞতা। বড্ড চেনা লাগে এই সবুজ চোখদুটো। অনেকদিন ধরে সে যেন তাদের দেখে আসছে, কিন্তু কোথায় কিছুতেই মনে করতে পারে না গ্যাব্রিয়েল।

নেকড়ের পাল পিছু হটে না। মাত্র একজনের ভয়ে, সামনের এমন লোভনীয় খাদ্যবস্তু ছেড়ে পিছু হটবে কেন তারা?

মুহূর্তের মধ্যে একটা খণ্ডযুদ্ধ বেঁধে যায়। সাদা নেকড়েটা ঝাঁপিয়ে পড়ে নেকড়ের পালের ওপর। যদিও সে বিশাল শরীরের অধিকারী, তবু রক্তলোলুপ নেকড়েদের সংখ্যাও তো কম নয়।

গ্যাব্রিয়েলের মনে হয়, সে যেন আলো আর অন্ধকারের আদিম যুদ্ধের মাঝে আটকা পড়েছে। আঁচড়, কামড়, রক্তপাত, গর্জন! ঘটনার ঘনঘটায় গ্যাব্রিয়েল যেন পাথর হয়ে যায়। নিজের সবটুকু শক্তি জড়ো করে এই মুহূর্তেই যে এই প্রান্তর ছেড়ে তার পালিয়ে যাওয়া উচিত, একথা সে ভাবে না। হঠাৎই সাদা নেকড়ের অভেদ্য রক্ষণী ভেদ করে সেই নেকড়ের পাল থেকে একটা নেকড়ে কীভাবে যেন এগিয়ে আসে গ্যাব্রিয়েলের দিকে।

হাতের সরু লাঠিগোছাটাকে শক্ত করে বাগিয়ে ধরে গ্যাব্রিয়েল সেই রক্তলোলুপ প্রাণীটার দিকে। কিন্তু গ্যাব্রিয়েল যে নেকড়েটার তুলনায় বড়োই দুর্বল! নিমেষে নেকড়েটা বুকের ওপর চেপে বসে গ্যাব্রিয়েলের। নিজের ছোটো হাতদুটো দিয়ে যে সাধ্যমতো চেষ্টা করে প্রাণীটার ধারালো দাঁতের হাত থেকে নিজেকে বাঁচিয়ে রাখতে। পূতিগন্ধ নিঃশ্বাসে জ্বলে যেতে থাকে গ্যাব্রিয়েলের সারা শরীর।

কিন্তু তার সব চেষ্টা ব্যর্থ করে নেকড়েটা গ্যাব্রিয়েলের গলায় কামড় বসিয়ে দেয়। আর্ত চিৎকার করে ওঠে গ্যাব্রিয়েল। বেরিয়ে আসা রক্তের স্রোত তার শরীর ভিজিয়ে দেয়।

একটু-একটু করে শরীর অবশ হয়ে আসে গ্যাব্রিয়েলের। ও বুঝতে পারে, চিরতরে ঘুমিয়ে পড়তে চলেছে ও। তবু, আধবোজা চোখেও ও দেখতে পায়, একটা সাদা ঝড় যেন ছুটে আসছে তার দিকে ।

সেই সাদা নেকড়েটা!

তার সাদা শরীরে আঁচড়, কামড়, রক্ত, যুদ্ধজয়ের চিহ্ন। খুনে নেকড়ের দল পিছু হঠেছে।

এক ধাক্কায় সে গ্যাব্রিয়েলের বুকে বসে থাকা নেকড়েটাকে দূরে ছিটকে ফেলে। তারপরে কামড়ে ধরে গ্যাব্রিয়েলের কবজি। যন্ত্রণায় আবার চিৎকার করে উঠতে গিয়েও থমকে যায় গ্যাব্রিয়েল। সে দেখে নেকড়েটার চোখে জল! সে যেন কাঁদছে, কিছু একটা বলতে চাইছে তাকে।

ঘুমের কোলে ঢলে পড়ার আগে সবুজ চোখদুটো এতোক্ষণে চিনতে পারে গ্যাব্রিয়েল, এ চোখদুটো সে চেনে, খুব ছোটো থেকেই চেনে।

এ চোখ তার ভবঘুরে হতভাগ্য বাপের!



তিন

।। বছর ৪০ পরের এক তুষারাবৃত সন্ধ্যা ।।

কাজটা কি ঠিক হল স্যার?

কোন্ কাজটা?

এই যে! এই নির্জন প্রান্তরে এইভাবে একা-একা এত বড়ো ঝুঁকি নেওয়া।

এতদিন ধরে আমার সঙ্গে থেকেও তোমার ভয় আজও কাটল না জোনাথন।

তা নয় স্যার। সাহসের অভাব আমার নেই। আপনি চাইলে হাসতে- হাসতে যান দিয়ে দেব। কিন্তু কানাঘুষোয় যার কথা শুনি, তার সঙ্গে তো গুলি- বন্দুকে যুদ্ধ করা চলে না।

অত ভেব না জোনাথন। পরমপিতার নাম নাও আর এগিয়ে চলো। কিচ্ছু হবে না। তাছাড়া বেশি সময় আমাদের হাতে নেই।

কিন্তু স্যার, যা রটে তার কিছু তো সত্যি বটে!

জোনাথন! বাজে কথায় সময় নষ্ট কোরো না। যদি সে আসেও, জেনে রেখ, এই শেরিফ ম্যাকবুল কাউকে ডরায় না। স্বয়ং শয়তান সামনে এলেও তার আজ উদ্ধার নেই এই বন্দুকের রেঞ্জ থেকে!

চাঁদের দিকে তাকালে নেশা হয়ে যায়। বরফের পুরু চাদর যেন স্বছ আয়না বলে মনে হয়। এর মধ্য দিয়েই একটা ঘোড়ার গাড়ি এগিয়ে চলেছে কোনো এক অজানা গন্তব্যে। টিমটিমে লণ্ঠনের আলোয় বোঝা যায়, গাড়ির পেছনে দুই অশ্বারোহী এগিয়ে চলেছে ধীরগতিতে। পোশাক-আশাক দেখে তাদের বেশ সম্ভ্রান্তবংশীয় বলেই মনে হয়। তবে তাদের দুজনের কাঁধেই দেখা যায় দুটো চকচকে বন্দুক, চাঁদের আলো ঠিকরাচ্ছে।

গাড়ির ভেতরে রয়েছে একটা ছেলে আর একটা মেয়ে। মেয়েটা বোধহয় অসুস্থ, ছেলেটার কোলে মাথা রেখে শুয়ে আছে।

গাড়ির সামনে বসে থাকা প্রাজ্ঞ কোচোয়ানের মুখে চিন্তার ছাপ স্পষ্ট। সে অনবরত চেষ্টা করে চলছে ঘোড়াগুলোকে আরো গতিশীল করে তুলতে। কিন্তু চেষ্টাই সার। শীতের প্রবল কামড় বুঝি আজ ঘোড়াদের শ্লথ করে ফেলেছে।

হঠাৎ, একটা বিশ্রী গন্ধে চারপাশটা ভরে যায়। দুর্যোগের কালো মেঘ এসে ঢেকে দেয় চাঁদখানা।

ঘোড়াগুলো দাঁড়িয়ে পড়ে। কোচোয়ানের শত চাবুকের আঘাতও তাদের আর নড়াতে পারে না। অনাগত বিপদের আভাস যেন তাদের স্থবির করে দিয়েছে।

আসন্ন বিপদের আশঙ্কায় প্রাজ্ঞ কোচয়ান বুকে আঙ্গুল দিয়ে ক্রশ আঁকে। দুই অশ্বারোহী বন্দুক নিয়ে তৈরি হয়।

দূরে দেখা যায় একটা বিশাল কালো পাশব ছায়া। ওত পেতে দাঁড়িয়ে আছে সে মূর্তিমান মৃত্যু হয়ে। তার ঝকঝকে দাঁতের সারি, আর চোয়ালের ধার বেয়ে নামতে থাকা কষ বুঝিয়ে দিচ্ছে, সামনের মানুষদের সে কী চোখে দেখছে। তবে নিকষ কালো শরীরের মাঝেও স্পষ্ট হয়ে উঠেছে একজোড়া সবুজ চোখ!



চার

লাইকানথ্রোপি সম্বন্ধে কী ধারণা তোমার?

আজ্ঞে?

শনিবার সকাল সকাল পৌঁছে গেছি প্রফেসর সোমের বাড়ি। ব্রেকফাস্ট থেকে লাঞ্চ। সঙ্গে একটা জমাটি গল্প, থুড়ি প্রফেসর সোমের জীবনের একটা পরিচ্ছদ। সচরাচর আমার এই রুটিনে কোনো ছেদ পড়ে না, আজও পড়েনি। প্রফেসরের ওয়ান্ডার কুক প্রহ্লাদের বানানো লুচিতে সবে কামড় দিয়েছি, তখনই প্রফেসরের বিকট প্রশ্নবাণ উড়ে এল। অবশ্য ওঁর এ বদঅভ্যাসটা নতুন নয়।

আজ্ঞে আমার ঠিক জানা নেই। আপনিই আলোকপাত করুন! আমি আমতা আমতা করে বললাম।

ওয়্যার উলফ, নেকড়ে মানুষ, লাইকান এমন অনেক নাম আছে বটে। তবে এক কথায় এ হল মানুষ থেকে নেকড়েতে শেপশিফট করা নিয়ে মনের ব্যাধি। এই প্রক্রিয়াটা মেটামরফোসিস না মেটাফর, সেই নিয়ে আজও লোকের মনে দ্বিধা আছে। প্রফেসর সোম মুচকি হাসলেন!

গল্পের বই আর টোয়াইলাইট সিনেমার চক্করে যেটুকু আইডিয়া হয়েছে, তাতে তো একে বেশ উপকারী বলেই মনে হয়।

উপকারী! অট্টহাস্য করে উঠলেন প্রফেসর, ইতিহাস কিন্ত অন্য কথাই বলে কৌশিক।

কীরকম? আমি প্রশ্ন করলাম।

এই উলফ ম্যান, বা লাইকানথ্রোপি, এসব কিংবদন্তির সূচনা মধ্যযুগেরও আগে। তবে ইউরোপীয় লোককথায় আবির্ভাব হলেও মধ্যযুগে এটা অন্যরকম চেহারা পায়। কলোনাইজেশানের সঙ্গে তাল মিলিয়ে দাবানলের মতো এই ধারণাটা, অনেকটা উইচ-হান্টের অনুষঙ্গ হিসাবেই ছড়িয়ে পড়ে।

কোনো ঐতিহাসিক রেফারেন্স? আমি প্রশ্ন করলাম।

১৫৮৯ সালের রেকর্ডে পিটার স্টাম্প নামে একজনের কথা পাওয়া যায়। সে ছিল এক ধনী জার্মান কৃষক। ইতিহাসের অন্যতম বিখ্যাত ওয়্যারউলফ ট্রায়াল ছিল ওটা। পিটারকে যখন শাস্তি দেওয়া হয়, তখন তার নামে অভিযোগ ছিল, চোদ্দটি শিশুকে খুন করার, যাদের হৃৎপিন্ড উপড়ে নেওয়া হয়েছিল। সেই হতভাগ্যদের মধ্যে একটি আবার তার নিজের সন্তান ছিল! দু’জন প্রেগন্যান্ট মহিলার শরীর থেকে ভ্রূণ ছিঁড়ে নেওয়ার কথা উঠেছিল তার বিরুদ্ধে। এছাড়া ছিল অগুনতি জ্যান্ত ছাগল, ভেড়া, গরুর রক্ত-মাংস ছিঁড়ে ছিঁড়ে খাওয়ার অভিযোগ!

কিন্তু অভিযোগ প্রমাণ হল কীভাবে? মানে অধিকাংশ ক্ষেত্রেই তো দেখা যায় গ্রামবাসীদের কুসংস্কারের বলি হয়েছে কোনো নিরপরাধ মানুষ।

সত্য-মিথ্যা পরমপিতা জানেন। ইতিহাস বলে, ট্রায়ালের সময় পিটারের একটা হাত কাটা ছিল। আগের রাতে নাকি গ্রামবাসীদের হাতে নেকড়ের একটা থাবা কাটা পড়েছিল। সেই সূত্রেই ধরা পড়ে পিটার। পিটার স্টাম্প পরে এও বলেছিল যে সে ছোটো থেকেই শয়তানের উপাসক। শয়তানই নাকি খুশি হয়ে তাকে নেকড়ে হওয়ার শক্তি দিয়েছিল!। সে আরও একটা মারাত্মক কথা বলেছিল।

কী?

পিটার স্টাম্পের সঙ্গে ওর মেয়েকেও শাস্তি দেওয়া হয়।

কেন?

মেয়ের সঙ্গে তার নাকি অজাচারের সম্পর্ক ছিল। মরার আগে পিটার স্বীকার করে, বা বলে, স্বয়ং শয়তান নাকি এক সাকিউবাস (Succubus) কে তার নিজের মেয়ে করে পাঠিয়েছিল, তার কাজে সন্তুষ্ট হয়ে উপহার হিসাবে। বাপ-মেয়ের অস্বাভাবিক যৌন সম্পর্কের পরিণতি ছিল মৃত্যু।

বুঝলাম! তা প্রিলিউড তো কমপ্লিট, এবারে নিশ্চয়ই আপনার নিজের জীবনের একটা ঘটনা তুলে ধরবেন স্যার? আমি মুচকি হাসলাম।

আবার অট্টহাস্য করে উঠলেন প্রফেসর। তারপর বললেন, বলব- বলব, আগে প্ৰহ্লাদ চা দিয়ে যাক।



ধূমায়িত চা সামনে নিয়ে প্রফেসর বলতে শুরু করলেন।

তখন আমি সেন্ট অ্যান্ড্রুজে মেটাফিজিক্সের প্রফেসর হিসাবে কাজ করছি। হঠাৎ একদিন চার্চ থেকে খবর এল, কয়েকজন আমার সঙ্গে দেখা করতে চান। সমস্যাটা কিঞ্চিত অদ্ভুত। ওঁদের বরফ- ঢাকা গ্রামে নাকি বহুকাল ধরেই এক উপকারী নেকড়েমানবের বাস। যুগ যুগ ধরে নাকি সে পাহাড়ী রক্তলোলুপ নেকড়ে, যাযাবর তুষারদস্যু, ইত্যাদির হাত থেকে নাকি গ্রামকে বাঁচিয়ে চলেছে। এরকম বেশ চলছিল, গ্রামবাসীরা তাই মাথাও ঘামায়নি, কিন্তু হঠাৎ কয়েকদিন আগে সে নাকি এক তুষাররাতে ওই গ্রামেরই শেরিফের ছেলের গাড়িতে আক্রমণ করে। শেরিফের ছেলে এবং তার সহকারী প্রাণ হারায় সে যাত্রায়, শুধু শেরিফ কপালজোরে বেঁচে যায়।

এখন আমাকে এই ‘অপকারী’ ওয়ারউলফ নিকেশ করতে হবে!



পাঁচ

প্রিয় রুদ্র,

তুমি আমাকে চিনবে না। কিন্তু তোমার কাজ সম্পর্কে আমার ভালোই

ধারণা আছে।

একটা অত্যন্ত বড়ো বিপদে পড়ে বাধ্য হয়েই তোমার শরনাপন্ন হতে হচ্ছে। শারীরিক অসুস্থতার জন্য আমি সশরীরে হাজির হতে পারলাম না। শেরিফ ম্যাকবুল আর আমার অনুচর হেস্টিংসকে পাঠাচ্ছি, ওঁদের কাছ থেকেই সবটা শুনতে পাবে তুমি। তোমার বুদ্ধি, সাহস আর সিদ্ধান্তের ওপর আমার সম্পূর্ণ ভরসা আছে। এরপর যা করার তা আমি তোমার ওপরেই ছেড়ে দিলাম। পরমপিতা তোমার মঙ্গল করুন।

ইতি
ফাদার জি হেনরি



ভারি অদ্ভুত আর সংক্ষিপ্ত তো চিঠিটা, ভাবলেন প্রফেসর সোম।

সামনে বসে থাকা কৃষ্ণাঙ্গ যাজকটি এবার বলে উঠল, গুড মর্নিং প্রফেসর সোম, আমার নাম জন হেস্টিংস। আমি ফাদার হেনরির অধীনে কাজ করি। আলাপ করিয়ে দিই পাশে বসে থাকা সাহেবটিকে দেখিয়ে বললেন হেস্টিংস, ইনি আমাদের গ্রাম রোজওয়েল্ডের শেরিফ মিস্টার ম্যাকবুল হ্যারিস।

সুপ্রভাত। হ্যাঁ ফাদার হেনরির চিঠি তো পড়লাম, কিন্তু বিশেষ কিছু বুঝতে পারলাম না। আপনাদেরই ব্যাখ্যা করে বলতে হবে ঘটনাটা। বললেন প্রফেসর সোম।

আমি বলছি! বলে উঠলেন শেরিফ ম্যাকবুল। ভদ্রলোকের গলায় বেশ একটা আভিজাত্যের অহং টের পেলেন প্রফেসর সোম।

বেশ। আপনিই বলুন ম্যাকবুল।

এদের সেই উপকারী মসিহার জন্য আমি কয়েকদিন আগেই নিজের ছেলেকে হারিয়েছি প্রফেসর।

এত বছর ধরে বাকি গ্রামবাসীদের সঙ্গে তো আপনিও নেকড়ে মানবের উপকার নিয়েছেন শেরিফ। আজ নিজের একটা অ্যাক্সিডেন্টের জন্য আমাদের মসিহা আপনার কাছে শয়তান হয়ে উঠেছে! বিড়বিড় করে বলে ওঠে হেস্টিংস।

চুপ কর তুই শয়তান! আর একটা কথা বললে তোর জিভ আমি উপড়ে ছিঁড়ে নেব। হুংকার দিয়ে ওঠেন ম্যাকবুল।

আহ্! আপনারা কী শুরু করলেন? অন্তত শালীনতা বজায় রাখুন। নাহলে আমার পক্ষে কোনোরকম কোনো সাহায্য করা সম্ভব হবে না। প্রফেসর সোম চেঁচিয়ে ওঠেন।

মাফ করবেন প্রফেসর। জোয়ান ছেলের মৃত্যুশোক যে পেয়েছে, জোয়ান ছেলের লাশ যে নিজের কাঁধে বয়েছে, একমাত্র সেই বুঝতে পারবে আমার কষ্টটা। বিশ্বাস করুন আমি আগেও সমস্ত গ্রামবাসীকে সাবধান করেছি। বলেছি আগুন নিয়ে না খেলতে। কিন্তু কেউ আমার কথা শুনত না! আমি দুঃস্বপ্নেও ভাবিনি যে ওই আগুনে আমার ঘরই প্রথমে পুড়বে। কান্নায় ভেঙ্গে পড়েন শেরিফ ম্যাকবুল।

হেস্টিংস আর প্রফেসর সোম ওঁকে সান্ত্বনা দিতে থাকেন।



ছয়

আশা করি হেস্টিংস-এর মুখে সবটাই তুমি শুনেছ সোম। জানতে চাইলেন ফাদার হেনরি।

ফাদার হেনরির অফিসে বসেছিলেন প্রফেসর সোম। রোজওয়েল্ড গ্রামে এসে, প্রাথমিক কিছু কাজ সেরেই ফাদার হেনরির সঙ্গে দেখা করতে চলে এসেছিলেন তিনি।

সাড়ে ছ’ফুটের ওপর লম্বা মানুষটার মুখের কাঠিন্য ইস্পাতসম। কিন্তু তাঁর শরীরটা যে বয়স আর দীর্ঘ অভিজ্ঞতায় ক্ষয়ে গেছে ভেতরে-ভেতরে, সেটা ভালোই বোঝা যাচ্ছে।

হ্যাঁ ফাদার। ওঁদের মুখে আমি সবটাই শুনেছি, কিন্তু আপনার কাছে আমি কিছু জানতে চাই। মৃদু হেসে বলে উঠলেন প্রফেসর সোম।

বলো। যথাসাধ্য চেষ্টা করব তোমার প্রশ্নের উত্তর দেওয়ার।

হেস্টিংসের, এবং আরও কয়েকজন গ্রামবাসীর সঙ্গে কথা বলে আমার এই ধারণাই হয়েছে যে এই রহস্যমান নেকড়েমানব বহুকাল ধরেই গ্রামের ভালো-মন্দের সঙ্গে জড়িয়ে আছে।

আছে, তবে ভালোর সঙ্গে। মন্দের সঙ্গে নয়।’

এটা আপনি কীভাবে বলতে পারেন ফাদার? নিজে একজন আলোর দিশারী হয়ে অন্ধকারের কোনো কায়াকে এভাবে সমর্থন করেন কীভাবে?

সমর্থন তো আমি করিনি সোম।

এ সমস্যার সমাধানও তো আপনি করেননি ফাদার। হতে পারে এই নেকড়েমানুষ উপকারী, গ্রামের হিতের কথাই ভাবে। কিন্তু আগুন নিয়ে খেললে যে হাত একদিন জ্বলবেই ফাদার, সেটা তো আপনি জানতেন। শেরিফ ম্যাকবুলের পুত্রহারা হওয়ার ঘটনাটা সেটাকেই প্রমাণ করে, তাই না?

মানুষের জীবনে এমন একটা সময় আসে সোম, যে সে চাইলেও অনেক কিছু করতে পারে না। অনেক কিছু না চাইলেও তাকে মেনে নিতে হয়। আমি সেই পর্যায়ে এসে গেছি সোম।

তাহলে আপনি আমাকে কী করতে বলেন ফাদার হেনরি? প্রফেসর সোম প্রশ্ন করেন।

আমি আগেও বলেছি, আবারও বলছি সোম। তোমার যুক্তি, বুদ্ধি, সিদ্ধান্তের ওপর আমার পূর্ণ আস্থা আছে। তুমি যেটা ভালো বুঝবে, সেটাই করবে। হেস্টিংসকে সব বলা আছে। তোমার এ অভিযানের জন্য যা-যা লাগবে, সবকিছুর ব্যবস্থা সে করে দেবে। আমি ফিজিক্যালি না থাকতে পারলেও চার্চের তরফ থেকে পূর্ণ সহায়তা পাবে তুমি। এতগুলো কথা একসঙ্গে বলে হাঁফাতে লাগলেন ফাদার হেনরি।

আপনি এখন বিশ্রাম নিন ফাদার। আমি আবার পরে আসব। ফাদার হেনরির অফিস থেকে বেরিয়ে এলেন প্রফেসর সোম।



সাত

রোজওয়েল্ডে বেশ ক’দিন কেটে গেছে প্রফেসরের। কিন্তু নেকড়েমানুষ তো দূর, সাধারণ কোনো নেকড়েও তাঁর নজরে আসেনি। অবশ্য হাল ছাড়েননি প্রফেসর। এ তো কোনো সাধারণ পশু নয় যে নিজে থেকে এসে ফাঁদে ধরা দেবে। হাল ছাড়েনি হেস্টিংস-ও। তাঁর বয়স এখনও তাঁকে ফাদার হেনরির মতো অন্তর্দ্বন্দ্ব আর জরার যৌথ আক্রমণে মন্থর করে দেয়নি।

অবশ্য এই শিকারের ব্যাপারে সবথেকে উৎসাহী শেরিফ ম্যাকবুল আর তার সাঙ্গোপাঙ্গ, একথা বলাই বাহুল্য। নিছক অন্ধকারের বিরুদ্ধে আলোর লড়াইয়ের সৈনিক হয়ে নয়, ব্যক্তিগত প্রতিশোধই সেখানে মুখ্য, এটা বেশ বুঝতে পারেন প্রফেসর সোম। কিন্তু তিনি নিরুপায়, কারণ এই কটা মানুষ বাদের সারা রোজওয়েল্ডে একটাও লোক নেই যে তাঁকে সাহায্য করবে। কাউকে কিছু জিজ্ঞেস করতে গেলেই সে সামনে থেকে পালিয়ে যায়, মুখের ওপর দরজা বন্ধ করে দেয়, গাল পাড়ে। কেউ-কেউ আবার নেকড়েমানুষের সেই ব্যক্তির উপরে করা উপকারের ফর্দ নিয়েই বসে পড়ে।

প্রাথমিক কয়েকটা নির্জন জায়গা বেছেছেন প্রফেসর সোম। যেমন, গ্রামের শেষপ্রান্তের ভাঙা কবরখানা, রোজওয়েল্ডে ঢোকার মুখেই যে লম্বা জঙ্গল পড়ে তার মাঝে একটা পরিত্যক্ত কুয়োঘর, বড়ো ঝর্না, খুলি পাহাড়ের নির্জন ঢাল ইত্যাদি।

সময় হিসাবে শুক্লপক্ষটাকেই বেছে নিয়েছেন প্রফেসর, কারণ পূর্ণচাঁদেই ওয়্যারউলফরা সব থেকে বেশি সক্রিয় থাকে।

প্রতিরাতে গোটা গ্রাম যখন ঘুমিয়ে পড়ে, প্রফেসর সোম, হেস্টিংস, শেরিফ ম্যাকবুল আর তাঁর কয়েকজন সঙ্গী মিলে ঐ কটা জায়গা টার্গেট করে পায়ে হেঁটে ঘুরতে বেরোন। তবে দল বেঁধে না, একা। প্রত্যেকের সঙ্গেই থাকে পর্যাপ্ত পরিমাণে আগ্নেয়াস্ত্র, প্রফেসরের আনা একটা করে সিলভার স্টিক, একটা বাঁশি, আর একটা মৃত পশু, যার থেকে চুইয়ে পড়ছে রক্ত। গোটা ব্যাপারটা নারকীয় হলেও কিচ্ছু করার নেই। বাতাসে কাঁচা রক্তের ঘ্রাণ ছড়িয়ে ওয়্যারউলফকে সাময়িকভাবে নেশাগ্রস্ত করে দেওয়া ছাড়া আর কোনো রাস্তা নেই।

তবে হ্যাঁ, সবাই একা-একা ঘুরলেও তাদের বলে দেওয়া আছে, দু’জন- দু’জন করে মানুষ এমন দূরত্বের মাঝেই ঘোরাফেরা করবেন যাতে একজন বিপদ বুঝে বাঁশি বাজালে অন্য একজন শুনতে পাবে।

আজও সবাই বেরিয়ে পড়েছে। অন্যদিনের তুলনায় চাঁদটাও বেশ বড়ো, কাল পূর্ণিমা যে! ঠান্ডাটাও আজ অন্যদিনের তুলনায় বেশি ঠেকছে। অবশ্য খুলি পাহাড়ের দিকটা বেশি ফাঁকা থাকার কারণে এই ঠান্ডার প্রকোপটা বেশি, নিজের ওভারকোটের কলারটা উঁচু করতে করতে ভাবলেন প্রফেসর সোম।

হঠাৎ পাশের জঙ্গল থেকে একটা আওয়াজ এল, কেউ যেন পা টিপে হাঁটছে। শুকনো পাতায় তারই প্রতিধ্বনি।

কী করবেন? একাই গিয়ে দেখবেন? কিন্তু অচেনা জায়গায় খুব বেশি ঝুঁকি নেওয়া হয়ে যেতে পারে ব্যাপারটা। কোনো বুনো জন্তুও তো হতে পারে! বিপদ বাঁশিটা বাজিয়েই দিলেন প্রফেসর সোম।

অদ্ভুত রাতপাখির ডাকের মতো আওয়াজটা, কাছাকাছি কেউ থাকলে ঠিক শুনে চলে আসবে।

আরে ওই তো! এসেও গেছে কে যেন। কিন্তু এ তো শেরিফ ম্যাকবুল বলেই মনে হচ্ছে। কিন্তু রাতপাহারার প্ল্যান অনুযায়ী কাছাকাছি তো হেস্টিংস-এর থাকার কথা।

হ্যালো প্রফেসর! ‘

হ্যালো শেরিফ। কিন্তু আপনি এখানে

কথাটা শেষ করতে পারলেন না প্রফেসর সোম। মাথার পিছনে একটা প্রচণ্ড আঘাত টের পেলেন তিনি। সংজ্ঞাবিহীন প্রফেসরের শরীরটা কাটা কলাগাছের মতো লুটিয়ে পড়ল মাটির ওপরে।



আট

যাক অবশেষে জ্ঞান ফিরেছে প্রফেসরের। আমি তো ভাবলাম বন্দুকের বাড়িটা একটা বেশি জোরেই হয়ে গেছে বোধহয়!

মাথায় অসহ্য একটা যন্ত্রণা, দপদপ করছে শিরাগুলো। মশালের ঘোলাটে আলো। ধোঁয়াটে অন্ধকার! তবু এ গলা আর হাসির শব্দগুলো চিনতে দেরি হল না প্রফেসর সোমের। শেরিফ ম্যাকবুল আর তার চার শাগরেদ!

সম্বিত ফিরতে প্রফেসর দেখলেন, একটা কাঠের থামের সঙ্গে হাতদুটো পিছমোড়া করে তাঁকে বেঁধে রাখা হয়েছে। এটা সেই জঙ্গলের পরিত্যক্ত কুয়োঘর!

কী প্রফেসর, কিছুই বুঝতে পারছেন না, তাই না? প্রফেসরের কানের কাছে মুখটা এনে, হিসহিসিয়ে প্রশ্ন করলেন শেরিফ ম্যাকবুল।

কোনো জবাব দিলেন না প্রফেসর।

তাহলে খুলেই বলি আপনাকে ব্যাপারটা। আপনি তো পারলেন না নেকড়ে মানুষকে ধরতে। তাই আমি নিজেই ধরে নিয়ে এলাম। ওই দেখুন, আপনার পাশের থামে কাকে বেঁধে রেখেছি!

হা ঈশ্বর! এ তো হেস্টিংস! আর্তনাদ করে উঠলেন প্রফেসর সোম। একটা থামের সঙ্গে পিছমোড়া করে বাঁধা হয়েছে হেস্টিংসকে। ছিন্নভিন্ন জামাকাপড়। অত্যাচারের চিহ্ন ফুটে উঠেছে শরীর জুড়ে।

ইয়েস, হেস্টিংস। ব্লাডি নিগার, ওই মেরেছে আমার ছেলেকে! ওর পাপের শাস্তি ওকে পেতেই হবে। হুংকার দিয়ে ওঠেন শেরিফ ম্যাকবুল।

আপনি মূর্খের স্বর্গে বাস করেন শেরিফ! চিৎকার করে ওঠেন সোম, শেষে হেস্টিংসকে নেকড়েমানুষ ভাবলেন?

নেকড়েটাকে আপনি দেখেননি প্রফেসর। আমি দেখেছি। আপনাকে যেভাবে দেখছি, এতটাই কাছ থেকে দেখেছি তাকে। সাধারণ পাহাড়ী সাদা নেকড়ে নয়, সে নিকষ কালো বিভীষীকা! আমাদের এই সাদা চামড়ার গ্রামে এই একটাই কালো চামড়া। হেস্টিংস! একমাত্র ওই গ্রামের বাইরে থেকে এসেছে, অনাথ! আর স্বভাবেও উপকারী, লোকের বিপদে ঝাঁপিয়ে পড়ার বদঅভ্যাস!

আর তাই আপনি দুয়ে দুয়ে চার করে ফেললেন!

না প্রফেসর। আমি অতটা বোকা নই। তাহলে সবটা আমি খুলেই বলি।

আমার বাড়িতে একটা কাজের মেয়ে ছিল, লুসি। খুব ছোটো থেকেই সে আমাদের বাড়িতে থাকে। আমার মা শহর থেকে ওকে এনেছিল। সেই ছোট্ট লুসি যে কবে বড়ো হয়ে উঠেছে, আমি অন্তত খেয়ালও করিনি। একদিন আমি কাজে শহরে গেছিলাম বাড়ির সবাইকে নিয়ে। নাহ্! সবাই নয়। থেকে গেছিল আমার ছেলে, আর লুসি। আমারই ভুল। আগুন আর শুকনো খড় পাশাপাশি রাখলে যা হয় আর কি। নেশার ঘোরে ছেলেটা উন্মত্ত হয়ে অঘটন ঘটিয়েই ফেলে। বাড়ি ফিরে আমি দেখি, বিবস্ত্র লুসির রক্তাক্ত শরীরটা পড়ে আছে ঘরের এক কোণে। আমার ছেলেও অল্পবিস্তর রক্তাক্ত।

আমি এই রোজওয়েল্ডের শেরিফ। আমার চোখের দিকে তাকিয়ে কথা বলার সাহস খুব কম লোকের আছে। সামনে বেরোলে সবাই সম্ভ্রমে রাস্তা ছেড়ে দেয়। আমার পক্ষে কি এই কলঙ্ক স্বীকার করে নেওয়া সম্ভব ছিল প্রফেসর? তাই রাত পর্যন্ত অপেক্ষা করলাম, যাতে কারো চোখে না পড়ে ব্যাপারটা। গভীর রাতে আমার ছেলে, লুসি, আর আমার খুব অনুগত একজনকে নিয়ে বেরিয়ে পড়লাম ঘোড়ার গাড়ি চেপে। লুসির শরীরে তখনও প্রাণ ধুকপুক করছিল। আমার লক্ষ্য ছিল, শহরে নিয়ে গিয়ে যদি ওকে কোনোভাবে বাঁচানো যায়। হাজার হোক ছোটো থেকে মানুষ করেছি। বাঁচলে বাঁচত, নইলে কোনো অন্ধকার খাদে ওর লাশটা চিরতরে গুম করে দিতাম।

তাহলে নেকড়ে মানব সেদিনও কোনো ভুল করেনি শেরিফ সাহেব, তাই তো? গ্রামবাসীরা, ফাদার, সবাই ঠিকই বলে যে ঐ নেকড়ে কারো কোনদিন অপকার করতেই পারে না। দাঁতে-দাঁত চেপে বলে ওঠেন প্রফেসর সোম।

আমার ছেলের অপরাধের শাস্তি দেওয়ার অধিকার ওকে কে দিয়েছে? যদি দরকার হতো আমি নিজে ওকে শাস্তি দিতাম।’

আপনি পারতেন না। পারলে এই দিন আপনার জীবনে কোনোদিন আসত না শেরিফ ম্যাকবুল।

মুখ সামলে প্রফেসর! অবশ্য এখন না হলেও, এমনিও একটু পরে আপনাকে মরতে হবেই। কারণ এত কিছু জেনে যাওয়ার পর আপনাকে তো আর বাঁচিয়ে রাখা যায় না।

কিন্তু হেস্টিংসের সঙ্গে এসবের কী সম্পর্ক?

আছে প্রফেসর, আছে। কারণ ঐ গভীর রাতে একজনই আমাদের গ্রাম ছাড়তে দেখেছিল। সেটা ওই হেস্টিংস। ফাদারের পেয়ারের এই পরোপকারী নিগ্রোই রাতপাহারা দেয় রোজওয়েল্ডে। তুষারঝঞ্জা, নেকড়ে, দস্যু কাউকেই রেয়াত করে না ও। ও আমাদের গ্রাম ছাড়তে দেখেছিল। তার কিছুক্ষণ পরেই খুলি পাহাড়ের কাছে আমরা নেকড়েমানবের কবলে পড়ি।

হেস্টিংসকে আমি গুলি করে মারতে পারতাম প্রফেসর। কিন্তু তাতে আমার সন্তানের আত্মা শান্তি পেত না। ওকে ওর আসল রূপে এনে মারলে তবে আমার প্রতিশোধ সম্পূর্ণ হবে। আপনাকে আনতে হল, কারণ নেকড়েমানুষের সামনে আমার অস্ত্রগুলো বিকল। সেখানে আপনার হাতিয়ারই চলে। আপনার সঙ্গে আমার বিশেষ লেনদেন বাকি নেই প্রফেসর। আপনার এই সিলভার বুলেটভরা বন্দুক, আর এই ছুরি পেয়ে গেছি, ব্যস! এবারে শুধু চাঁদ পুরো হওয়া, আর হেস্টিংস বদলে গিয়ে নেকড়ে হওয়ার অপেক্ষা। তারপর আপনারও ছুটি, আমারও।

একটু ভুল হয়ে গেল যে শেরিফ। মুচকি হেসে বললেন প্রফেসর।

কী ভুল?

আমার এতদিনের অভিজ্ঞতা বলছে, হেস্টিংস নেকড়েমানব নয়।

আহা, তেমন যদি নাও হয়, আপনাদের বাঁচাতে তো তাকে আজ এখানে আসতেই হবে। টোপ হিসেবেই না হয় রইলেন আপনারা।

হঠাৎ বাইরে একটা বীভৎস চিৎকার শোনা যায়। একটা জান্তব হুংকার ভেসে আসে। তারপরেই একটা বিশ্রী গন্ধে চারপাশটা ভারী হয়ে ওঠে। আর্তনাদটা যে বাইরে পাহারায় থাকা শেরিফের কোনো অনুচরের, সেটা বুঝতে দেরি হয় না প্রফেসরের।

নেকড়েমানব এসে গেছে তাহলে!

বাইরে যাও, আর ঝাঁঝরা করে দাও ওটাকে। চিবিয়ে-চিবিয়ে বলেন শেরিফ ম্যাকবুল।

সবার নজর অন্য দিকে থাকায় প্রফেসর সোম এই সুযোগটা কাজে লাগান। ওভারকোটের হাতলের শেষপ্রান্তে লাগানো ধারালো ধাতব চাকতিটা দিয়ে একটু-একটু করে হাতের বাঁধন কেটে চলেছিলেন তিনি। মোটা দড়ি বলে সময় লাগছিল। তবু তিনি বুঝতে পারছিলেন, বাঁধন ছিঁড়তে আর বেশি দেরি নেই!

বেশিদূর যেতে পারেনি শেরিফের লোকেরা। অসংলগ্ন চিৎকার করতে- করতে ছোটাছুটি করে তারা। চাঁদনি রাতের ফুটফুটে আলোয় তাদের দেখে মনে হয়, শয়তান স্বয়ং পিছু নিয়েছে তাদের। ক্ষতবিক্ষত চেহারা ছাপিয়ে তাদের গলার ‘নেকড়েমানব’ কথাটাই বোধগম্য হয়।

পয়সা দিয়ে আমি গাধার দল পুষেছি! চিৎকার করেন শেরিফ ম্যাকবুল, ওই নরকের কীটকে আমিই শেষ করব।

দরজার দিকে ছুটে গিয়েও থমকে যান শেরিফ ম্যাকবুল। তার সামনে দরজা জুড়ে দাঁড়ায় একটা নিকষ কালো নেকড়ে!

সাধারণের তুলনায় বিশাল তার শরীর। চাপা গর্জনে যেন প্রলয়ের আভাস। কিন্তু তার সবুজ চোখদুটো অদ্ভুত শান্ত। ঝড় আসার আগের নীরবতা সেখানে জমে আছে।

গুড়ুম! শেরিফের হাতের বন্দুক গর্জে ওঠে।

ছিটকে পড়ে সেই নেকড়ে। প্রতি আক্রমণ করতে গিয়েও সে ক্ষান্ত হয়। পারে না উঠতে। থরথর করে কেঁপে ওঠে তার শরীর!

কী ভেবেছিলি শয়তান? সেদিনের সবকটা গুলির মতো আজকেও সব হজম করে নিবি! আজ তুই!

ম্যাকবুলের হাসিটা পাগলাটে শোনায়। মশালের নড়বড়ে শিখায় তার বন্দুক ধরা হাতের ছায়াটা আরো ভয়ংকর দেখায়।

যেখান থেকে এসেছিলি, সেই নরকে ফিরে যাওয়ার জন্য প্রস্তুত হ শয়তান!

গুড়ুম!

আবার একটা গুলি ছোটে। কিন্তু সেটা লক্ষ্যভ্রষ্ট হয়। নেকড়ের খুলির জায়গায় সেটা দেওয়ালে গিয়ে লাগে, কারণ শেষমুহূর্তে প্রফেসর সোম হাতের বাঁধন কেটে ঝাঁপিয়ে পড়েছিলেন শেরিফের বন্দুক ধরা হাতের উপরে।

ছিটকে পড়েন শেরিফ আর প্রফেসর সোম দুজনেই।

ধীরে ধীরে উঠে দাঁড়ায় নেকড়েটা। তারপর এগিয়ে আসতে থাকে শেরিফের দিকে।

যুযুধান দুই প্রতিদ্বন্দ্বীর মধ্যে প্রফেসর আগে ছিটকে সরে যান। তিনি বোঝেন, নেকড়ে তাকিয়ে রয়েছে শেরিফের দিকেই।

ম্যাকবুল ভয় পান। সামনে স্বয়ং মৃত্যুকে দেখে তাঁর বুদ্ধিভ্রম হয়! বন্দুকের দিকে হাত না বাড়িয়ে, বরং বাইরের চাঁদনি রাতে হারিয়ে যাওয়াই তাঁর কাছে নিরাপদ বলে মনে হয়। পাগলের মতো তিনি দৌড় লাগান সেই জঙ্গলের মধ্যে দিয়ে, আর তার পিছু পিছু ছুটে যায় সেই বিশাল নেকড়েটাও।

ঠিক-বেঠিক, ন্যায়-অন্যায়ের সাময়িক বিহ্বলতা কাটিয়ে, বন্দুক নিয়ে প্রফেসরও বেরিয়ে পড়েন সেই অন্ধকার পথে।

গুড়ুম!

কিছুক্ষণ পর আবার একটা গুলির আওয়াজ শোনা যায়। আর একটা তীব্র আৰ্তনাদ!



নয়

সেই ভয়ানক কালো রাতের পর চারদিন কেটে গেছে। চার্চ আর স্থানীয় মানুষজনদের সহযোগিতায় সুস্থ হয়ে উঠেছেন প্রফেসর সোম। কিন্তু বেশিদিন তো একজায়গায় থাকা চলে না তাঁর, বিশেষত কাজ ফুরিয়েছে যেখানে।

অদ্ভুত গ্রাম এই রোজওয়েল্ড! সেই রাতের ব্যাপারে কেউ কোনো প্রশ্ন করেনি। জান্তব চিৎকারে বিদীর্ণ হওয়া রাতের হঠাৎ নীরবতা নিয়ে কেউ কৌতূহল প্রকাশ করেনি। ব্যতিক্রম হল শেরিফ ম্যাকবুলের পরিবার। তারা শান্তভাবে সব হজম করেনি, স্বাভাবিকভাবেই। ফাদার আর হেস্টিংসই তাদের সামলেছেন।

আজ রোজওয়েল্ড ছেড়ে বিদায় নেওয়ার পালা। প্রফেসর সোম এসেছিলেন ফাদারের অফিসে। বাইরে গাড়িটার সামনে দাঁড়ানো ঘোড়াগুলো শহরের দিকে রওনা হওয়ার আগে পা ঠুকছে রাস্তায়।

একটাই আফশোস থেকে গেল ফাদার। আক্ষেপ করেন প্রফেসর সোম, শেরিফ ম্যাকবুল তার প্রাপ্য শাস্তির হাত থেকে বেঁচে গেল!

কোথায় মাই সান? খুলি পাহাড়ের খাঁজে খাঁজে আটকে থাকা শেরিফের শরীর তো অন্য কথা বলছে।

সেই শাস্তিটা তো আইনের হাতে এল না ফাদার।

আইন সোম! লুসি কি ন্যায় পেয়েছিল আইনের হাতে?

মৃদু হেসে মাথা নাড়েন প্রফেসর সোম। এ তর্কের শেষ নেই।

আমি তো তোমাকে আগেই বলেছি সোম। তোমার ওপরেই আমি ভালো- মন্দের বিচার করার ভার ছেড়ে দিয়েছি। তুমি যা ভালো বুঝবে সেটাই করবে!

সেটাই তো করেছি ফাদার। মাথা নাড়েন প্রফেসর সোম, এনিওয়ে। আমার সঙ্গে শহরে চলুন না ফাদার। আপনার শরীর তো ভালো থাকেনা খুব একটা। একটা ভালো ডাক্তার দেখিয়ে আসবেন!

জ্ঞান হওয়া অবধি এই রোজওয়েল্ডই আমার পৃথিবী। বাবা আমাকে ছেড়ে গেছিল ছোটোবেলাতেই। তারপর থেকে এই গ্রামই আমার সব। এদের ছেড়ে আর আমার পক্ষে বাইরে যাওয়া সম্ভব নয়!

বেশ, ফাদার তবে তাহলে আমাকে আজ্ঞা দিন, আমি এবারে যাই!

এসো সোম, আশা করি রোজওয়েল্ড তোমাকে নিরাশ করেনি। ফাদারের হাত ঝাঁকাতে গিয়ে থমকে যান প্রফেসর সোম। প্রশ্ন করেন, আপনার হাতে এটা কীসের ব্যান্ডেজ ফাদার?

এটা? এটা বেশ ক’দিন আগে একটু হাত কেটে গেছিল। ফাদার হেনরিকে বেশ অপ্রস্তুত দেখাল।

দেখে তো টাটকা আঘাত মনে হচ্ছে। আর সামান্য কাটার চিহ্নও তো এটা না।

তার মানে! তুমি কী বলতে চাইছ সোম? ফাদারের গলাটা উষ্ণ হয়ে ওঠে

ফাদারের হাতটা ধরে তাঁর কানের কাছে মুখটা নিয়ে গিয়ে আস্তে আস্তে বলে ওঠেন প্রফেসর সোম।

আপনি বলেছিলেন, ন্যায়-অন্যায় বিচারের ভার আমার ওপরেই ছাড়লেন। আমি নিলাম সেই গুরুদায়িত্ব। কিন্তু আপনিও একটা কথা মাথায় রাখবেন ফাদার।

কী কথা সোম?

আমার নজর কিন্তু রোজওয়েল্ডের ওপর রইল। আলো অন্ধকারের এই সাম্যে যেদিন সামান্যতম বিচ্যূতিও আসবে, অন্ধকারের পাল্লাটা যেদিন সামান্যও ভারী হবে, সেদিন কিন্তু আমি আবার আসব। সেদিন সিলভার বুলেটটা আর লক্ষ্যভ্রষ্ট হবে না ফাদার হেনরি। ওটা নেকড়ের মাথায় লাগবে। হাতে নয়।

মুচকি হেসে বেরিয়ে যান, প্রফেসর সোম

স্তব্ধ হয়ে নিজের চেয়ারের ওপর ধপ করে বসে পড়েন ফাদার হেনরি, গ্যাব্রিয়েল হেনরি।
ক্ষুধা
শুনছো! একটু জল খাব।

ও মশাই শুনছেন? বলি এখানে খাওয়ার জল কাছাকাছি কোথাও পাওয়া

যায়?

প্রশ্নটা যাকে করা, তার কোনো বিকার হল না।

এই বুড়ো! এই নোংরা মাতাল! কথার জবাব দিচ্ছিস না যে বড়ো? জানিস আমি কে? আর নিজের মেজাজ ধরে রাখতে পারলেন না কার্ল, কার্ল এবসন। হাজার হোক, অবসরপ্রাপ্ত ব্রিগেডিয়ার। সিভিলিয়ানদের থেকে অন্তত মিনিমাম রেস্পেক্ট-টা আশা করেই থাকেন। রাস্তার ধারে পড়ে থাকা এক বুড়ো মাতালও যদি তাঁকে পাত্তা না দেয়, তাহলে মেজাজের আর দোষ কী?

বুড়োর উঁচু হয়ে থাকা পেটখানা লক্ষ্য করে সজোরে একটা লাথি কষিয়ে দিলেন ব্রিগেডিয়ার। ঘোঁত করে একটা বিশ্রী শব্দ করে জেগে উঠল বুড়োটা। তারপর শুরু হল তার অকথ্য ভাষায় শাপ-শাপান্ত। ফলে পরের জোরালো লাথিটা এসে পড়ল চোয়ালে। ফিনকি দিয়ে রক্তের ধারা নেমে এসে বুড়োর নোংরা জামাটাকে আরও নোংরা করে তুলল।

এবারে কার্ল নন। লাথিটা মেরেছিল সার্জেন্ট স্যামুয়েল। সে ব্রিগেডিয়ারের পুত্রসম। সদ্য কেনা নতুন বাড়িতে কার্ল আর তাঁর স্ত্রীকে পৌঁছে দিতে সেই এসেছিল।

আর একটা খারাপ কথা বলবি তো এই বন্দুকের সবকটা গুলি দিয়ে তোর নোংরা মুখটা পাকাপাকিভাবে সেলাই করে দেব শয়তান বুড়ো! হুঙ্কার দিয়ে উঠল স্যামুয়েল।

এমন কানকাটা নির্লজ্জ মানুষ আগে দেখিনি বাপু। এমন লাথি খেয়েও হাসছে! বললেন ব্রিগেডিয়ার।

ওর হাসি আমি বন্ধ করে দিচ্ছি। বন্দুক হাতে নিয়ে পাগলা বুড়োটার দিকে তেড়ে গেল স্যামুয়েল।

আহ্! একটা নতুন জায়গায়, নতুন জীবন শুরু করতে যাচ্ছি। সেখানেও অকারণ রক্তপাত, সর্বক্ষণ শুধু বন্দুক আর খুনখারাপি!

গাড়ি থেকে যিনি নেমে এলেন, তাঁকে দেখে স্যামুয়েলের উদ্যত হাত থেমে গেল। মিসেস জেসমিন এবসন। মিস্টার কার্লের হুঙ্কারও যেন খানিকটা ম্লান হয়ে এল সেই ব্যক্তিত্বময়ীর সামনে।

কী শুরু করেছ তোমরা? এভাবে বুড়ো মানুষকে কেউ মারধোর করে? আপনি কিছু মনে করবেন না। এই বলে তিনি সেই ধুলো-বালি আর রক্ত মাখা বৃদ্ধকে হাত ধরে তুলতে লাগলেন।

স্যামুয়েলের হাত নিশপিশ করতে লাগল। কিন্তু কিছু করার নেই। মিসেস এবসনের সামনে স্বয়ং ব্রিগেডিয়ার সাহেবই জুজু হয়ে থাকেন, আর সে তো

না মা। আমার লাগেনি। আমার আর লাগে না। এসব আমার গা সওয়া হয়ে গেছে।

আমি ওঁদের তরফ থেকে ক্ষমা চেয়ে নিচ্ছি। আপনি আমাদের সঙ্গে চলুন। আপনার চিকিৎসার প্রয়োজন। আমাদের ভুল শুধরে নেওয়ার একটা সুযোগ দিন প্লিজ।

আমি ভিক্ষুক মা। কারো দান নিতে আপত্তি করি না। কিন্তু অবজ্ঞার এক পাত্র জলও আমার কাছে বিষতুল্য। তাছাড়া তোমরা নিজেরাই তো রাস্তা জান না। আমাকে কীভাবে বয়ে নিয়ে যাবে? বলেই খ্যাঁক খ্যাঁক করে হাসতে থাকে বুড়োটা।

আহ্ জেসমিন! অনেক আদিখ্যেতা করেছ, এবারে গাড়িতে ওঠো। অপাত্রে এভাবে ভালোবাসা দান কোরো না। বিড়বিড় করে বলে ওঠেন কার্ল।

বুড়োর সামনে মাথা নীচু করে দাঁড়িয়ে থাকেন মিসেস এবসন।

এই টিলাটা পেরিয়ে গেলে সামনে একটা পরিত্যক্ত সরাইখানা পড়বে। ওটাকে বাঁদিকে রেখে ঢাল দিয়ে নেমে গেলেই একটা পাহাড়ি ঝর্ণা দেখতে পাবে। সেখানে প্রাণ ভরে তেষ্টা মিটিও মা। আর ওটা ছাড়িয়ে এগিয়ে গেলেই তোমরা তোমাদের গন্তব্যের রাস্তা পেয়ে যাবে।

কী উত্তর দেবেন ঠিক বুঝে উঠতে পারেন না মিসেস এবসন্। কার্ল এবসন প্রায় জোর করেই তাঁকে ঘোড়ার গাড়িতে তুলে দেন। স্যামুয়েলও তার ঘোড়াতে চেপে বসে। একরাশ ধুলো উড়িয়ে আবার তাঁদের যাত্রা শুরু হয়।

শুধু মিসেস এবসন, গাড়ির ছোট্ট জানলাটা দিয়ে এক দৃষ্টিতে দেখতে থাকেন সেই বুড়োটাকে। একইভাবে ফাটা ঠোঁটের রক্ত চাটতে চাটতে দাঁত বের করে হেসে চলেছে বুড়ো মানুষটা।

মরবি, শালা সবকটা মরবি! কিন্তু তোরা কেউ দুঃস্বপ্নেও ভাবতে পারবি না তোদের অন্তিম পরিণতি কী হতে চলেছে। খুব তেষ্টা না তোদের! মুক্তির তেষ্টা বুকে নিয়ে মাথা খুঁড়ে মরবি তোরা। কেউ তোদের মুক্তি দেবে না। এমনকি তোদের পরম করুণাময় ঈশ্বরও না! খ্যাঁক খ্যাঁক করে হাসতে থাকে বুড়োটা।

হঠাৎ একটা দমকা হাওয়ার ঝাপটা আসে। বুড়োর অবিন্যস্ত চুলগুলো উড়তে থাকে। দূর থেকে দেখলে অনেকটা মাথার দু-পাশে গজানো দুটো শিঙের মতো দেখতে লাগে। কিন্তু জেসমিনের চোখে অবশ্য কিছুই ধরা পড়ে না। তাঁদের গাড়িটা টিলাটা পেরিয়ে গেছে ততক্ষণে।



দুই

কবরখেকো কোনো এন্টিটির কথা শুনেছ কোনোদিন?

অ্যাঁ! কবর? প্রতি শনিবারের মত আজ বিকেলেও প্রফেসর সোমের বসার ঘরে আড্ডা জমিয়েছিলাম, নতুন গপ্পো শোনার আশায়। সবেমাত্র গরম কাটলেটে কামড় বসিয়েছি। আচমকা এরকম বিচ্ছিরি প্রশ্ন শুনে বিষমই খেয়ে গেলাম।

আরে! কী হল? এই প্রহ্লাদ! এক গ্লাস জল দিয়ে যাও। হাঁক পাড়লেন প্রফেসর।

শুধু জল? আরও দুটো করে কাটলেট দিই? প্রহ্লাদের সরল প্রশ্ন।

এই জন্যে প্রহ্লাদকে এত ভালবাসি আমি! কৌশিক, কাটলেটে আপত্তি নেই তো?

আজ্ঞে না, খাওয়াদাওয়ায় আমি খুব একটা আপত্তি করি না। সেটা প্রহ্লাদের হাতের বানানো হলে তো কথাই নেই।

দু’প্লেট কাটলেট আর দু’গ্লাস জল নামিয়ে প্রহ্লাদ চলে গেল। মাঝে অনেকটা গ্যাপ পড়ে গেছিল, তাই আমি আবার প্রশ্ন জুড়লাম

হ্যাঁ, কী যেন বলছিলেন প্রফেসর? কবরখেকো এন্টিটি বলতে?

পৃথিবীর অনেক দেশেই এমন কিছু-না-কিছু জিনিস পাওয়া গেছে, যারা কবরের ভেতরকার অবশিষ্টের ভরসায় বাঁচে। জিনিস বললাম, কারণ কোথাও সেটা গাছ, কোথাও আবার কোনো বিচিত্র জীব, আবার কোথাও কিছু প্যারানর্মাল এন্টিটি।

আপনি নিশ্চয় গাছপালা বা জীব-জন্তু নিয়ে বলবেন না? ওই প্যারানর্মাল ইয়ে নিয়েই

সারা ঘর কাঁপিয়ে হেসে উঠলেন প্রফেসর সোম।

আরে কৌশিক, এই জগতে এমন অনেক কিছু আপাতভাবে নর্ম্যাল বস্তু আছে যারা প্যারানর্মালকেও নিরামিষ বানিয়ে দিতে পারে। তবে হ্যাঁ, আজকের কাহিনি তুমি যা বললে তা নিয়েই। ঘুল ( Ghoul)-এর নাম শুনেছ?

ঘুল? আজ্ঞে না। সেটা কী বস্তু?

আরব্য রজনীর গল্প পড়া আছে নিশ্চয়? শিশুপাঠ্য সংস্করণ, বা বড়োদের ভার্শন?

পড়েছি কিছু-কিছু গল্প। টিভিতেও দেখেছি।

আরবের পুরোনো, খুব পুরোনো লোককথা থেকেই এই গল্পগুলোর উৎপত্তি। অতটা পুরোনো বলেই হয়তো ওই জিনিসটির বর্ণনা পাই তাতে, নইলে সভ্যভব্য বইপত্র আবার একটু শুচিবায়ুগ্রস্ত হয়। যাকগে। অনেক রকম সংজ্ঞা থাকলেও, পাতি কথায় বলতে গেলে এরা এক ধরনের মনস্টার অথবা ইভিল স্পিরিট, যারা এখনও পুরোপুরি পৃথিবীর মায়া কাটাতে পারেনি। কবরখানার আশেপাশে এদের অবস্থান। মৃত ব্যক্তির শরীরের গলা পচা অবশিষ্ট থেকেই এরা পুষ্টি সংগ্রহ করে থাকে। পরজীবী টাইপ বলতে পার।

এদের সঙ্গে আপনার এনকাউন্টার হল কীভাবে? আরবে গেছিলেন নাকি?

না হে। মোলাকাতটা হয়েছিল ইংল্যান্ডের বুকেই।

বলেন কী?

আমাদের হাত খালি হয়েছে দেখে প্রহ্লাদ কফি নিয়ে এসেছিল। তাতে চুমুক দিলাম আমি। প্রফেসর সোম তাঁর রোমহর্ষক আখ্যান শুরু করলেন।

নাহ্! এটা হতেই পারে না।



তিন

কেন? কেন হতে পারে না? আপনি কি বলতে চাইছেন, আমি এখানে গাঁজাখুরি গল্প শোনাচ্ছি এতগুলো মানী-গুনী লোকের সামনে?

তাতো আমি বলিনি।

তাইলে আপনি ঠিক কি বলতে চাইছেন একটু খুলে বলুন মশায়।

আপনার বয়স হয়েছে। রাতে কম আলোয় কী দেখতে কী দেখেছেন!

মশাই, বয়স আমার হয়েছে ঠিকই। কিন্তু এখনও আমার দৃষ্টিশক্তি আপনার অভিজ্ঞতার থেকে অনেক বেশি স্বচ্ছ।

তিন-তিনটে যুদ্ধ লড়ে ফেললাম। আর আজ একজন গ্রাম্য স্কুল শিক্ষকের থেকে আমাকে, এই ব্রিগেডিয়ার কার্ল এবসনকে অভিজ্ঞতার পাঠ নিতে হবে? হাসালেন মশায়।

তিনদিক পাহাড় আর ছোটো ছোটো টিলা দিয়ে ঘেরা একটা ছবির মতো সুন্দর গ্রাম ব্রিকলে। প্রতিবারের মত এবারেও সপ্তাহান্তে গ্রামের শেরিফ উইলকিনসনের বাড়িতে সান্ধ্য বৈঠকে সামিল হয়েছিলেন গ্রামের পাঁচজন। এমনি দিনে এই আড্ডায় বিষয় হিসেবে যুদ্ধ-রাজনীতি-দর্শন-সিনেমা-নাটক কিছুই বাদ পড়ে না। কিন্তু আজ ব্যাপারটা ছিল সম্পূর্ণ অন্য রকম। একটা বিষয়কে কেন্দ্র করে তর্কটা ক্রমশ তরজায় রূপান্তরিত হচ্ছিল এক্স ব্রিগেডিয়ার এবসন আর রিটায়ার্ড স্কুলশিক্ষক থমাসের মধ্যে। গৃহকর্তা শেরিফ উইলকিনসন বাধ্য হলেন ব্যাপারটায় হস্তক্ষেপ করতে, নইলে এবারে বাড়াবাড়ি হয়ে যাবে।

আপনারা ছেলেমানুষের মতো ঝগড়া করবেন না। যুক্তিতর্ক দিয়ে কথা বলুন। কিন্তু কেউ কারো মর্যাদায় আঘাত দিয়ে প্লিজ কথা বলবেন না, এটা আমার রিকোয়েস্ট রইল আপনাদের কাছে।

আজ এত শোরগোল কেন? কী নিয়ে আবার ক্ষেপে গেলেন বুড়ো খোকারা?

সবার চোখ দরজার দিকে ঘুরে গেল। স্থানীয় চার্চের পাদ্রি জোসেফ এসেছেন। উনিও মাঝেমাঝে এই সান্ধ্য আড্ডায় যোগদান করে থাকেন।

এই তো ফাদার এসেছেন। একদম ঠিক সময়ে এসেছেন ফাদার! এই তর্ক থামানোর যোগ্য লোক আপনিই।

ধীরে, মাই সন। আগে বলো, সবাই এত উত্তেজিত কেন?

আমাদের কার্ল আর থমাসের মধ্যে তর্ক লেগে গেছে একটা বিষয়কে নিয়ে। বললেন শেরিফ।

কী নিয়ে? আমাকে বলো। আমি হয়তো সাহায্য করতে পারি।

থমাসের বক্তব্য, গতকাল বেশ গভীর রাতে শহর থেকে গ্রামে ঢোকার সময় সে এক অদ্ভুত অভিজ্ঞতার সাক্ষী হয়।

তাহলে আমি থমাসের মুখ থেকেই পুরোটা শুনতে চাই।

ওকে ফাদার। থমাস, তুমি প্রথম থেকে আবার বলো।

গতরাতে শহর থেকে আসতে বেশ দেরি হয়ে গেছিল ফাদার। বললেন থমাস, অত্যাধিক তুষারপাতে আটকা পড়েছিলাম। চারদিক একদম শুনশান। কোনো জনমানুষ ছিল না রাস্তায়, আমি আর আমার ঘোড়ার গাড়ি ছাড়া। তখন রাত এগারোটা। গ্রামে ঢোকার রাস্তায় যে পরিত্যক্ত কবরখানাটা পড়ে, ওখানে এসেই বেশ বিপদে পড়ে গেলাম।

কী রকম বিপদ? ফাদার জোসেফ প্রশ্ন করলেন।

ঘোড়া দুটো একদম দাঁড়িয়ে গেল। কিছুতেই এগোয় না! যতই ঘাড়ে হাত বুলিয়ে দিই, রেগে চাবুক মারি, এক ইঞ্চিও নড়বে না তারা। গ্রামের মূল ফটক তখনও বেশ খানিকটা দূরে। কাউকে চিৎকার করে যে সাহায্য চাইব, তারও উপায় নেই। হঠাৎ পাশের কবরখানা থেকে একটা আওয়াজ পেলাম। কেউ যেন সরে গেল। এই পথে আমি নতুন নই, তাই হিমেল রাতে নেকড়েদের আনাগোনা আমার ভালোই জানা আছে। ওতে আমি ভয় পাই না। গাড়ি থেকে বন্দুকটা নামালাম। ওরা দলবদ্ধ ভাবে আক্রমণ করতে পারে ভেবে এক হাতে বন্দুক, আর অন্য হাতে লণ্ঠনটা উঁচিয়ে ধরলাম। কার্তুজ ভরে একটা ব্ল্যাঙ্ক ফায়ারও করলাম। সচরাচর দু-একটা ফাঁকা আওয়াজেই ওরা ভেগে যায়। কিন্তু এবার!

এবার?

আওয়াজটার পরিমাণ আরও বেড়ে গেল। খসখস করে কেউ বা কারা যেন মাটি খুঁড়ছে। আওয়াজটা পেতেই ঘোড়াগুলো যেন পাগল হয়ে উঠল। আমার অতদিনের পোষা ঘোড়া, কিন্তু আমি নিজেই তাদের আর চিনতে পারছিলাম না, এমন উন্মত্ত দাপাদাপি তাদের! লাগাম ধরে প্রায় ঝুলে পড়েও আমি তাদের আটকাতে পারলাম না। রাস্তার মধ্যে আমাকে একা ফেলে সেদু’টো স্রেফ পালাল।

এবার বেশ ভয়-ভয় করতে লাগল। এতক্ষণ অন্তত দুটো অবলা প্রাণী ছিল আমার সঙ্গে। কিন্তু তখন আমি সম্পূর্ণ একা! আমিও গ্রামের ফটকের দিকে দৌড় লাগাব কি না ভাবছি। হঠাৎ

হঠাৎ?

একটা বিশ্রী গন্ধে চারপাশ ভরে গেল। হাতের লন্ঠনের বাতিটা আরও বাড়িয়ে কবরখানার দিকে একটু তুলে ধরতেই যা দেখলাম, বিশ্বাস করুন ফাদার, সেটা বলতে আমার এখনও গায়ে কাঁটা দিচ্ছে। আপনারা হয়তো ভাববেন আমি বানিয়ে বলছি। কিন্তু ঈশ্বরের দিব্যি, আমি যা বলছি তার এক বিন্দুও বানানো নয়।

আরে থমাস, তুমি তোমার মতো বলে যাও। বাকিটা আমার ওপর ছেড়ে দাও।  

দেখলাম, একটা ভাঙা কবরের পাশে একটা ছায়ামূর্তি বসে আছে। আমি ‘কে?’ বলে চিৎকার করতেই সেটা আমার দিকে ঘুরে তাকাল। ফাদার! কী ভয়ানক তার চেহারা, আমি বোঝাতে পারব না। তার দুটো রোমশ কালো হাতে ধরা আছে একটা মাংস লেগে থাকা, কিন্তু কিছুটা জীর্ণ শরীর। সেটা যে সদ্য কবর খুঁড়ে বের করা, তা বোঝাই যাচ্ছে।

প্রাণীটার মুন্ডুর জায়গায় একটা গম্বুজ চেহারা জিনিস। তাতে দুটো ভাঁটার মতো গোলগোল চোখ। মুখের যায়গায় একটা কালো গর্ত। তার থেকে কষ বেড়িয়ে পড়ছে। প্রাণীটা আমাকে পাত্তাই দিল না। বরং এক ঝটকায় মৃতদেহের একটা হাত ছিঁড়ে নিয়ে পরম আনন্দে চিবোতে লাগল। বিশ্বাস করুন আপনারা সবাই, এরপরে আমি কীভাবে যে গ্রামে ফিরে এসেছি তা ঠিকমতো মনে নেই। পরমপিতার আশীর্বাদ না থাকলে আজ এখানে বসে এ কাহিনি আমি শোনাতে পারতাম না।

এই পর্যন্ত বলে কাঁপতে থাকলেন থমাস।

ওকে কেউ গরম দুধে ব্র্যান্ডি গুলে দাও। তুমি চিন্তা কোরো না থমাস। সব ঠিক হয়ে যাবে। আমি ঈশ্বরের কাছে তোমার জন্য প্রার্থনা করব। নিজের গলার ক্রুশটা থমাসের মাথায় ছুঁইয়ে দিলেন ফাদার।

সব তো শুনলেন। আপনার কী মত ফাদার?

দেখো, ওর বর্ননা শুনে মনে হচ্ছে ও খুব ভয় পেয়েছে। আর ভয় পেলে ভুল দেখাটা খুব স্বাভাবিক। কিন্তু ও যা দেখেছে, তা একেবারে উড়িয়ে দেওয়ারও নয়। শপথ নিয়ে মিথ্যে বলার লোক থমাস নয়।

তার মানে আপনিও কি ওর মতো বলতে চাইছেন, এই বিজ্ঞানের যুগে হঠাৎ করে আকাশ ফুঁড়ে গ্রামের মধ্যে কবরখেকো ঘুল এসে হাজির হয়েছে? প্রশ্ন করলেন কার্ল।

আমি কিছুই বলতে চাইছি না। শুধু একটা সম্ভাবনার কথা বলেছি। আলো থাকলে অন্ধকার তো থাকবেই, তাই না?

মাফ করবেন ফাদার। আপনার প্রতি পূর্ণ সম্মান রেখেই বলছি, এই যুগে এসব কুসংস্কারকে প্রশ্রয় দেওয়াটাও একটা অপরাধ কিন্তু। আমি আগেও বলেছি, আবারও বলছি, ওটা নেকড়েই। বুড়ো থমাস ঘাবড়ে গিয়ে ভুলভাল দেখে এখন গল্প ফাঁদছে। মাফ করবেন শেরিফ। আমার পক্ষে এই গাঁজাখুরি আলোচনায় আর অংশগ্রহণ করা সম্ভব নয়।

সবাইকে অবাক করে দিয়ে হন-হন করে ঘর ছেড়ে বেরিয়ে গেলেন কার্ল।



চার

তখন আমি বার্নেটে কুষ্ঠ রোগীদের নিয়ে একটা ক্যাম্প করছিলাম। কফির কাপে একটা বড়ো চুমুক দিয়ে বললেন প্রফেসর, হঠাৎ চার্চ থেকে খবর এল। আমার সঙ্গে একজন পাদ্রি, জোসেফ নাম, দেখা করতে চান। উনি নাকি কী একটা সমস্যায় পড়েছেন। অনেকদিন হাতে কোনো কেস ছিল না। যদিও এমন ভাবা উচিত নয়, তবু সমস্যার সমাধানে নামার সুযোগ পেয়ে বেশ আনন্দই হল।

ফাদার জোসেফ কী বললেন?



নমস্কার, আমার নাম স্যামুয়েল জোসেফ। আমি ব্রিকলের সেন্ট লুই চার্চের দায়িত্বে আছি।

নমস্কার ফাদার। আমি প্রফেসর রুদ্র সোম। আমাকে সোম বলেই ডাকতে পারেন।

ধন্যবাদ। আপনার কথা অনেক শুনেছি। একটা অদ্ভুত সমস্যায় পড়ে আপনার কাছে আসা। আমার জ্ঞান পড়াশোনা অভিজ্ঞতা সবই ফেল মেরে গেছে এ ব্যাপারে।

বেশ তো। আপনি বলুন, আমার সাধ্যমতো চেষ্টা করব। তবে আমাকে আপনি করে বলবেন না, আপনি আমার থেকে অনেক বয়োজ্যেষ্ঠ, তুমিটাই ঠিক আছে।

বেশ, তবে তাই হোক। আমাদের ব্রিকলে গ্রাম একদম ছবির মতো সাজানো একটা জায়গা। নয়-নয় করে বহু গ্রাম আমাকে ঘুরতে হয়েছে চার্চের কাজে। ব্রিকলেতে এই নিয়ে আমার চার বছর চলছে। বিশ্বাস কর, এরকম শান্তিপূর্ণ জায়গা আমি খুব কম দেখেছি। কিন্তু হঠাৎ

হঠাৎ?

মনে হচ্ছে শয়তানের একটা অদৃশ্য থাবা একটু-একটু করে গ্রাস করে নিচ্ছে গোটা গ্রামটাকে।

একটু খুলে বলুন ফাদার।



পাঁচ

উফ্! এই শীতের রাতেও রেহাই নেই। গ্রামের মধ্যে নাকি ঘুল এসে হাজির হয়েছে! কে এক মাষ্টার নাকি তাকে আবার দেখেও ফেলেছে। যত্তসব বুড়ো মাতালদের ভীমরতি। এই শীতের রাতে তার আগুনের ওম আর ওয়াইনের উষ্ণতা উপভোগ করার কথা। তার বদলে সে কি না এই জনমানব শূন্য রাস্তায় রাত পাহারায় বেরিয়েছে! নেহাত ফাদার জোশেফ অনুরোধ করলেন।

আসলে, ফাদারের কোনো অনুরোধ হ্যারি ফেলতে পারে না। অনাথ হ্যারির জীবনে একমাত্র আপনজন তো ফাদার জোসেফই।

গ্রামের পরিত্যক্ত কবরখানার পাশে এসে থমকে দাঁড়ায় হ্যারি। অদ্ভুত একটা বিশ্রী গন্ধ ছড়িয়ে আছে চারপাশে। বাতাসটাও যেন বেশ ভারী এখানে। চাঁদের আলো ভাসিয়ে দিচ্ছে চারদিক। কবরখানার ভেতরটা স্পষ্টভাবে দেখা যাচ্ছে। উৎসুক হ্যারি গন্ধের কারণটা খুঁজে বের করার চেষ্টা করে। আরে! ঐ কোণের কবরটার পাশে কে যেন বসে আছে, তাই না?

কে? কে ওখানে? সামনে আসুন। এত রাতে কবরখানায় কে থাকতে পারে? তবে কি মাস্টারের কথাটাই সত্যি? এই হিমেল রাতেও দরদর করে ঘামতে থাকে হ্যারি। হাতের লন্ঠনের বাতিটা আরও জোরালো করে দেয় সে।

ছায়ামূর্তি একটু-একটু করে উঠে দাঁড়ায়। বেশ খানিকটা দূরে হলেও হ্যারি বুঝতে পারে, সেটা তার দিকেই একৃদৃষ্টে তাকিয়ে রয়েছে। আর যাই হোক না কেন, এ কোনো মানুষের অবয়ব হতে পারে না!



আমারই ভুল ছিল, বুঝলে সোম। এভাবে ওকে নিরস্ত্র অবস্থায় অজানা বিপদের মুখে এগিয়ে দেওয়া উচিত হয়নি। ওর পুরো শরীরটাকে খুবলে খুবলে খেয়েছিল ওই

কে? আমি প্রশ্ন করলাম।

আমিও ঠিক এই প্রশ্নটাই করেছিলাম ফাদার জোসেফকে। বললেন

প্রফেসর সোম।

কী বলেছিলেন উনি?

খুব ভেঙে পড়েছিলেন ভদ্রলোক। আসলে হ্যারি ওঁর পুত্রসম ছিল। ফলে হ্যারির এই মৃত্যুর জন্য নিজেকেই বারবার দায়ী করছিলেন ভদ্রলোক। আমার হাতদুটো ধরে বলেছিলেন, যে করেই হোক আসল দোষীকে শাস্তি দিতে হবে।

আমি আর দেরি করিনি। পরদিনই ফাদার জোসেফের সঙ্গে ঘোড়ার গাড়ি করে বেরিয়ে পড়েলাম ব্রিকলের উদ্দেশ্যে।



ছয়

আমি আর পারছি না! এই অবস্থার চেয়ে মৃত্যুও ভালো।

আর ক’টা দিন অপেক্ষা করো, প্লিজ! ফ্রান্সিস জানিয়েছে, সে এক জিপসি মহিলার সন্ধান পেয়েছে। সেই হয়তো পারবে

আর কত অপেক্ষা করব? কম চেষ্টা তো তুমি করলে না। কিন্তু ফলাফল শূন্যই রইল। ডাক্তার, কবিরাজ, ভগবান, শয়তান সবার দরজা নাড়া হয়ে গেছে। জীবদ্দশায় এই অভিশাপ থেকে আমাদের আর নিস্তার নেই, যদি না তুমি নিজে আমাদের মুক্ত করে দাও।

যুদ্ধক্ষেত্র ছেড়ে পালানোর কথা যেন তোমার মুখে আর না শুনি কোনোদিন! বাকি যুদ্ধগুলোর মত এই যুদ্ধটাও আমরাই জিতব। তুমি শুধু একটু ভরসা রাখো আমার ওপরে।

তুষারাচ্ছন্ন গভীর রাত। গ্রামের অন্য সব ঘরের আলো নিভে গেছে। ব্যতিক্রম শুধু শিক্ষক স্যামুয়েল থমাসের দোতলা বাড়িটা।

স্যামুয়েল, বাড়ি আছ?

আরে! ফাদার জোসেফের গলা না? কিন্তু ফাদার এত রাতে? আবার কি কিছু বিপদ হল? থমাস দম্পতির আলোচনায় ছেদ পড়ে।

আসুন ফাদার। সব কুশল-মঙ্গল তো?

এমন অসময়ে তোমাদের বিরক্ত করলাম বলে মাফ চাইছি।

ছি-ছি! এভাবে আমাদের লজ্জা দেবেন না ফাদার। বলুন না, কী ব্যাপার?

তুমি তো জানোই থমাস, হ্যারি আমার কতটা কাছের ছিল। সেই হ্যারির এরকম একটা পরিণতি, সেও আমার কথা শুনতে গিয়ে এটা আমি মানতে পারছি না।

ফাদার, আপনি নিজেকে অযথা দোষারোপ করবেন না। আপনি তো গ্রামের সবার ভালো চেয়েই

আসলে কষ্ট হয় কেন জান? গ্রামের মধ্যে যাতে আতঙ্ক ছড়িয়ে না পড়ে, তাই হ্যারিকে নিঃশব্দে শেষ বিদায় জনিয়েছি। এমন এক কাছের মানুষের জন্য শোকটুকুও প্রকাশ না করার কষ্ট যে কী তা বলে বোঝাতে পারব না।

সবটাই জানি ফাদার। পরমপিতার আশ্রয়ে হ্যারি শান্তি পাবে। এ আমার দৃঢ় বিশ্বাস।

কিন্তু আমি যে শান্তি পাচ্ছি না থমাস। প্রকৃত অপরাধী শাস্তি না পাওয়া অবধি, সুন্দর ব্রিকলেকে শয়তানের অবাধ চারনভূমি হওয়া থেকে আটকানো অবধি আমি তো শান্তি পাব না। সেজন্যই তো হায় ঈশ্বর!

কী হল ফাদার?

প্রতিশোধের স্পৃহা আমাকে অন্ধ করে দিয়েছে। স্বাভাবিক বিবেচনাটুকুও বুঝি লোপ পেয়েছে আমার। চার্চ থেকে আমার সাহায্যের জন্য এক প্যারানর্মাল বিশেষজ্ঞকে পাঠানো হয়েছে। প্রফেসর রুদ্র সোম। উনি এই ঠান্ডায় বাইরেই দাঁড়িয়ে আছেন। আর আমিই কথায়-কথায় সেটা ভুলে মেরে দিয়েছি। উনি তোমার সঙ্গে একটু কথা বলতে চান। আসলে তুমিই প্রথম ওই ঘটনার সাক্ষী, তাই তোমার সঙ্গে কথা না বলে উনি এগোবেন না। এদিকে এত রাত হয়েছে!

আপনি এখনও আমাদের পর মনে করেন ফাদার? এত কিন্তু-কিন্তু কেন? আপনি বসুন ফাদার। আমি এখনই ওঁকে ভেতরে নিয়ে আসছি।



সাত

সুপ্রভাত প্রফেসর। কাল রাতে ঘুমোতে কোনো সমস্যা হয়নি তো? আসলে নতুন জায়গা তো।

একেবারেই না, শেরিফ উইলকিনসন। বরং কাল বেশি রাত হয়ে যাওয়ায় আপনাকে ধন্যবাদই জানানো হয়নি আপনার আতিথেয়তার জন্য।

ছি-ছি! এভাবে বলবেন না। গ্রামের একজন হিসাবে এটুকু না করতে পারলে তো আমার শেরিফ হওয়াই বৃথা। বিশেষ করে আপনি যখন আমাদের এত বড়ো বিপদ থেকে উদ্ধার করতেই এসেছেন।

বিপদটা একজ্যাক্টলি যে কী, সেটা বুঝতে আমার বেশ কিছুটা সময় লাগবে। আপনাদের সাহায্য ছাড়া তো আমি এক পাও এগোতে পারব না।

যেকোনো সাহায্যের জন্য আমি প্রস্তুত প্রফেসর। আপনি শুধু বলুন।

আচ্ছা, ফাদার জোসেফ যে সেই কাল রাতে আমাকে আপনাদের বাড়িতে দিয়ে গেলেন। আর তো ওঁর দেখা পেলাম না।

আপনি চিন্তা করবেন না প্রফেসর, উনি এসে পড়বেন। আসলে আমাকে উনি বলে রেখেছিলেন, আপনি সকালে ঘুম থেকে উঠলে ওঁকে খবর দিয়ে আসতে। কাল অত রাত হওয়ার পরেও আজ যে এত সকালে আপনি উঠে পড়বেন, এ আমি ভাবিনি। আমি এখুনি ওঁকে খবর পাঠানোর ব্যাবস্থা করছি।

সকাল সকাল ঘুম থেকে ওঠা আমার চিরকালের অভ্যাস।

তাহলে চলুন, বাইরে গিয়ে বাগানে বসা যাক, চা খেতে খেতে সকালের ব্রিকলেকে দেখুন তাহলে।

বেশ তো, চলুন।



আট

সকালের ব্রিকলে রাতের থেকে একেবারে অন্যরকম, তাই না সোম?

আরে! ওই তো ফাদার জোসেফ এসে গেছেন। আসুন ফাদার। উইলকিনসন উঠে গেলেন গেট খুলতে।

সুপ্রভাত ফাদার।

সুপ্রভাত সোম। কাল কোনো সমস্যা হয়নি তো?

একেবারেই না ফাদার। শেরিফ উইলকিনসন অমায়িক মানুষ।

হ্যাঁ, সে বিষয়ে কোনো সন্দেহ নেই। তাইতো লোকের নজর এড়িয়ে তোমার থাকার জন্য এই বাড়িতেই ব্যবস্থা করেছি।

আমার আসল পরিচয় তথা আগমনের কারণ এখানে ক’জন জানেন ফাদার?

হ্যারির ব্যাপারটা যারা জানে, মানে সেদিন উইলকিনসনের সান্ধ্য আড্ডায় যারা উপস্থিত ছিল তারাই। সব মিলিয়ে সাত-আটজন হবে। তারা সকলেই গ্রামের বেশ প্রতিপত্তিশালী ব্যাক্তি। আসলে আমাকেও তো এদের নিয়েই চলতে হয়।

ওই প্রতিপত্তিশালীরাই বেশিরভাগ ক্ষেত্রে মাথাব্যথার কারণ হয়ে দাঁড়ায় ফাদার। যাইহোক, বাকি গ্রামবাসীদের কী বলা হয়েছে আমার ব্যাপারে? প্রায় সব বাড়িই আমাকে যেতে হবে। সেখানে খোশগল্প না করলেও আমার কিছু জিনিস দেখা দরকার। ব্রিকলে আসার পথে খেয়াল করেছি, এর আগের গ্রামটা প্রায় মাইল সাতেক দূরে। মাঝে শুধুই জঙ্গল ঘেরা পাহাড়। তাই আগে আমাকে বুঝতে হবে বিপদটা বাইরে থেকে আসে, নাকি এই গ্রামেই তার সূত্রপাত।

সে নিয়ে ভাবতে হবে না। তোমাকে অ্যাংলিকান চার্চ থেকে পাঠানো হয়েছে আমার অনুরোধে। গ্রামে শান্তি বজায় রাখার জন্য কিছু ধর্মীয় ক্রিয়া সম্পন্ন করার জন্য, এরকমই প্রচার করেছি। এই সুযোগে উইলকিনসন নিজে তোমাকে সারা গ্রাম ঘুরিয়ে ঘুরিয়ে দেখাবে।

বেশ ফাদার। আচ্ছা, কাল রাত থেকে একটা প্রশ্ন আমার মনে ঘুরপাক খাচ্ছে।

কী প্রশ্ন?

কাল রাতে প্রথমেই যার বাড়িতে গেছিলাম, মানে থমাস, উনি কি কোনো কারনে খুব আপসেট? সচরাচর একজন শিক্ষক নতুন লোকের সামনে খুব মেপে কথা বলেন। কিন্তু ওঁর কথাবার্তা বেশ অসংলগ্ন মনে হচ্ছিল। ওঁর স্ত্রীকেও দেখে মনে হল, খুব ভাবনায় বা কষ্টে আছেন। এটা কি আমার বোঝার ভুল?

আসলে ওঁদের জীবনে একটা খুব বড়ো ট্র্যাজেডি ঘটে গেছে।

আমি প্রফেসরকে বাকিটা বলছি ফাদার। শেরিফ উইলকিনসন বাগানে এসে উপস্থিত হলেন, সঙ্গে একটি কাজের ছেলে, তার হাতে ধরা খাবারের ট্রে। আপনারা ব্রেকফাস্ট শুরু করুন।

এ কী শেরিফ! এত কিছু আয়োজন কেন?

শুধু আপনার জন্য নয় ফাদার। প্রফেসর শুধু আমার নন, গোটা গ্রামের অতিথি। তাঁকে এটুকু আপ্যায়ন না করলে কী করে চলে?

থমাস দম্পতির কোন্ ট্র্যাজেডির কথা বলছিলেন আপনারা? কথার মোড় অন্যদিকে ঘুরে যাচ্ছে দেখে প্রফেসর সোম প্রশ্ন করতে বাধ্য হলেন।

হ্যাঁ, বলছি। আসলে ওঁদের একটি ছেলে আছে। জ্যাকব। বয়স এই চব্বিশ-পঁচিশ হবে। এই বয়সের স্বাভাবিক তরুণরা যেমন হয়, ও তাদের থেকে একটু আলাদা।

কেন? আলাদা কেন? প্রফেসর প্রশ্ন করেন।

চায়ের কাপটা নামিয়ে রেখে উইলকিনসন বলেন, বছরখানেক আগের ঘটনা। জ্যাকব এক শীতের রাতে একা ঘোড়ায় চেপে ফিরছিল। জোয়ান স্বাস্থ্যবান ছেলে, কোনো কিছুকেই ডরায় না। কিন্তু দুর্ঘটনার ওপর তো কারও হাত চলে না।

দুর্ঘটনা?

হ্যাঁ। নেকড়ে বা অন্য কিছু দেখে জ্যাকবের ঘোড়া ভয় পেয়ে হঠাৎ দৌড় দেয়। ঘোড়ার পিঠ থেকে পড়ে গিয়ে জ্যাকব মাথায় মারাত্মক চোট পায়। সারারাত সে রাস্তাতেই পড়েছিল। পরে আলো ফুটতে গ্রামবাসীরা তাকে ওই অবস্থায় পায়। ততক্ষণে যা সর্বনাশ হওয়ার হয়ে গেছে। জ্যাকবের মাথার ঘা সারলেও বেচারি পাগল হয়ে যায়। অনেক ওষুধ, ডাক্তার, বদ্যি, কবিরাজ, জিপসি, যাদুকর, এমনকি আমিও অনেক চেষ্টা করেছি, বুঝলে সোম। কিন্তু কিছুই করা যায়নি। দীর্ঘশ্বাস ফেলে বললেন ফাদার।

এমনি সময় ঠিক থাকলেও, মাঝে মাঝে খুব হিংস্র হয়ে ওঠে জ্যাকব। ওদের কটেজের নীচের একটা ঘরে বেচারিকে বন্ধ করে রাখা হয়। কোনো মা- বাবার পক্ষে নিজের সন্তানকে এভাবে দেখা যে কী চরম দুঃসহ, তা থমাস দম্পতিকে দেখলে বোঝা যায়।

আগে তো আরও ঘনঘন হিংস্র হয়ে উঠত জ্যাকব! তবে ইদানীং 

ইদানীং কী ফাদার? ফাদার থেমে যাওয়ায় প্রফেসর সোম প্ৰশ্ন তোলেন। তবে উত্তর দেওয়ার আগেই একটা আওয়াজ ভেসে আসে বাইরে, বড়ো রাস্তা থেকে। সবার দৃষ্টি সেদিকেই ঘুরে যায়। দেখা যায়, সশব্দে এগিয়ে চলেছে এক ঘোড়ার গাড়ি। একটা বিশ্রী গন্ধে ভরে গেছে চারদিক।

ওটা কার গাড়ি ফাদার? প্রফেসর সোম আবার প্রশ্ন করেন।

অবসরপ্রাপ্ত ব্রিগেডিয়ার কার্ল এবসনের। উনি প্রায়ই শহরে যান। ওঁর বাড়ির পেছনে এক বিশাল দিঘি আছে। সেখানে মাছের চাষ করেন ভদ্রলোক। এই গন্ধ সেই মাছের চারের। আর হ্যাঁ, যেটা বলছিলাম, আগে জ্যাকব প্রায়ই ভায়োলেন্ট হয়ে যেত। কিন্তু এখন ব্রিগেডিয়ার কার্লের শহর থেকে আনা এক ভেষজ ওষুধেই বেশ শান্ত থাকে ছেলেটা।

হুঁ। চায়ের কাপটা নামিয়ে রাখেন প্রফেসর সোম।



নয়

কেসটা বেশ কনফিউজিং ছিল, বুঝলে কৌশিক। বললেন প্রফেসর সোম।

কেন? আমি প্রশ্ন করলাম।

কারণ আমার হাতে এমন কিচ্ছু ছিল না যা দিয়ে বোঝা যায়, আমি কীসের বিরুদ্ধে লড়তে যাচ্ছি। টানা চার দিন শেরিফ উইলকিনসনকে নিয়ে গোটা গ্রামের প্রতিটা বাড়ি তন্ন তন্ন করে খুঁজেও, আমার যন্ত্রপাতি দিয়ে পরীক্ষা সেরে ফেলেও, কোনো সন্দেহজনক কিছু, এমনকি কোনো আভাসও আমি পাইনি। বড্ড অসহায় লাগছিল। কেননা রোগের উৎস সম্বন্ধেই যদি জানতে না পারি, তাহলে চিকিৎসা করব কীভাবে? তবে এই ঘোরাঘুরিতে একটা লাভ হয়েছিল আমার।

কী প্রফেসর?

বেশ কয়েকটা গুরুত্বপূর্ণ ইনফরমেশান পেয়েছিলাম আমি। যেমন, থমাসের ঘুল দেখা, বা হ্যারির ওপর নেকড়ের আক্রমণ, সবই ঘটেছে একটা বিশেষ তিথিতে, পূর্ণিমায়! এর পাশাপাশি কয়েকটা অন্য জিনিসও জানতে পেরেছিলাম।

অন্য জিনিস? মানে এই কেসের সঙ্গে জড়িত নয়, এমন কিছু?

সেই যোগসূত্রটা খুঁজে পাওয়াই আসল ছিল হে। বেশ কয়েকমাস ধরেই নাকি গ্রামে খামারের মুরগি, ভেড়া, এসব হারিয়ে যাচ্ছে। শীত এলে নেকড়ে বা অন্য প্রাণীদের হানা দেওয়া খুবই স্বাভাবিক। গ্রামবাসীরা সেভাবেই দেখেছিল এগুলোকে, তবে আমার অন্য কথা মনে হয়েছিল। শেষ অবধি অবশ্য একটা অকাট্য প্রমাণ পেলাম।

কীভাবে? আমি প্রশ্ন করলাম।

সেদিন সন্ধেয় শেরিফ উইলকিনসনের বাড়িতে বসেছিলাম। আমি, ফাদার জোসেফ, আর উইলকিনসন ভবিষ্যৎ পদক্ষেপ নিয়ে আলোচনা করছিলাম। ঠিক তখনই চার্চ থেকে একটা চিঠি এসে পৌঁছল। সেই যে নেকড়ের চামড়াটা আমি ল্যাবে পরীক্ষা করতে দিয়ে এসেছিলাম, তার ল্যাব রিপোর্ট।

কী ছিল সেই রিপোর্টে?

ক্রমশ প্রকাশ্য ভায়া। তবে যা জেনেছিলাম সেগুলো জুড়ে গোটা ছবিটা বানাতে গেলে আমাকে একবার শহরে যেতে হত। কিছু জিনিস আনানো জরুরি হয়ে পড়েছিল। শেরিফ আর ফাদারকে বললাম, পরদিন সকালেই আমি যাতে শহরে যেতে পারি সেই ব্যবস্থা করতে হবে। তবে তার আগে আমার একটা অন্য কাজ ছিল।

কী কাজ প্রফেসর?

গ্রামের বাকী সবার বাড়ি দেখা হয়ে গেলেও সেই এক্স ব্রিগেডিয়ার কার্ল এবসনের বাড়িটা দেখা আমার তখনও বাকি ছিল। ভদ্রলোক নিজেও সকালে এসে ডিনারের আমন্ত্রণ জানিয়ে গেছিলেন। ভাবলাম, এক ঢিলে দুই পাখি মেরে আসি। ফাদার আর রাতে যেতে চাইলেন না। আমি আর শেরিফই চললাম ব্রিগেডিয়ারের বাড়ি।

ব্রিগেডিয়ার ভদ্রলোকের সঙ্গে আলাপ হল। দেখলাম ভদ্রলোকের মিলিটারি মেজাজ এখনও অটুট। আমাকে তো রীতিমতো জেরাই করে ফেললেন। উনি এসব ভূত প্রেত ঈশ্বর কিছুই মানেন না। ওঁর মত, পাগল ছেলের শোকে থমাস মাস্টারের নিজের মাথাটাও খারাপ হয়ে গেছে, তাই ভুলভাল দেখছে। হ্যারির মৃত্যুর কারণও ওঁর মতে পাহাড়ি নেকড়ের হামলা ছাড়া আর কিছুই না। ওঁর যদি আগের মতো বয়স আর হাড়ে জোর থাকত, উনি নিজেই বন্দুক হাতে রাতে গ্রামের রাস্তায় নেমে পড়তেন আর এসব রহস্য নাকি নিমেষে দূর করে দিতেন।

বাপরে! বেশ কড়া মেজাজের মানুষ দেখছি।

হ্যাঁ। নেহাত ফাদারকে সম্মান করেন – উনি, তাই আমার কাজে বাধা দেবেন না। নইলে উনি এসব প্যারানর্মাল-টর্মাল নামক কুসংস্কারে বিশ্বাসী নন। শুধু তাই নয়, উনি আমার ইন্ডিয়ান অরিজিনকেও খোঁটা দিতে ছাড়েননি এসব ভোজবাজিতে বিশ্বাস করার জন্য। পেট ভরে অপমান আর মিসেস এবসনের হাতের সুস্বাদু খাবার খেয়ে আমি আর শেরিফ বেরিয়ে পড়লাম। আর তখনই রাস্তায় ঘটে গেল সেই ভয়ানক ঘটনাটা।



দশ

বরফের যা অবস্থা দেখছি, কাল সকালের মধ্যে গ্রামটাই জমে না যায়! বললেন শেরিফ উইলকিনসন।

তাইতো মনে হচ্ছে। কাল সকালে আমার শহরে যাওয়ায় আবার সমস্যা হবে না তো?

কোনো সমস্যা হবে না প্রফেসর। আমার এই ঘোড়ার গাড়ি সাক্ষাৎ তুফান। যতই বরফ জমুক রাস্তায়, ও আপনাকে ঠিক পৌঁছে দেবে।

কার্ল এবসনের বাড়িটা কিন্তু বেশ দূর আপনার বাড়ি থেকে।

আসলে আমার বাড়িটা গ্রামের একেবারে উত্তরে, আর ওঁরটা একদম দক্ষিণে। আপনি তো হেঁটেই যেতে চাইছিলেন। কিন্তু আমি জানি, এইরকম রাতে এই গাড়িটা খুব বড়ো সহায়।

রাস্তায় জনপ্রাণী নেই। বেশিরভাগ বাড়ির আলোও নিভু নিভু। উইলকিনসনের ঘোড়ার গাড়িটা সেই পাষাণপুরীর নিস্তব্ধতাকে অস্বীকার করে তুষারের বুক চিরে এগিয়ে চলেছে।

নেমে আসুন প্রফেসর, বাড়ি এসে গেছে।

পায়ের তলায় নরম তুষার। মাথার ওপর চাঁদের আলো। এমন সুন্দর ব্রিকলেতে এমন এক কালো রহস্য কীভাবে এল, সেটাই ভাবছিলেন প্রফেসর সোম। হঠাৎ সামনের ঝোপের আড়াল থেকে যেন একটা জমাট বাঁধা কালো অন্ধকার ছুটে এল তাঁর দিকে। প্রফেসরের বুকের ওপর ঝাঁপিয়ে পড়ল সেটা! আর তারপরেই শুরু হল এলোপাথাড়ি আঁচড় কামড়। জ্ঞান হারালেন প্রফেসর।

**

প্রফেসর! শুনতে পাচ্ছেন? আপনি ঠিক আছেন?

সারা গায়ে প্রচন্ড ব্যথা নিয়ে উঠে বসলেন প্রফেসর। বিছানার চারদিকে রীতিমতো ভিড়। ফাদার জোসেফ, মিস্টার থমাস, শেরিফ উইলকিনসন সবাই চিন্তিত মুখে দাঁড়িয়ে আছেন।

তুমি ঠিক আছো তো বাবা? ফাদার জোসেফের উদ্বিগ্ন প্রশ্ন।

আমি ঠিক আছি, কিন্তু কে এভাবে হঠাৎ আসতে আসতে বলে উঠলেন প্রফেসর।

আমাকে মাফ করবেন প্রফেসর, সব আমারই দোষ। এগিয়ে আসেন থমাস।

কিন্তু কেন? আমি তো কিছুই বুঝতে পারছি না।

আমি বুঝিয়ে বলছি প্রফেসর। জ্যাকব আমার ছেলে, মানসিকভাবে অসুস্থ। এমনিতে ওকে ঘরের মধ্যে আটকেই রাখা হয়। কিন্তু আজ কীভাবে জানি নিজেকে ছাড়িয়ে রাস্তায় চলে এসে আপনার ওপর এভাবে! ব্যথাভরা গলায় কথাটা অসমাপ্ত রাখেন থমাস।

ফাদার!

বলো সোম।

ঘরটা একটু ফাঁকা করুন। আপনার সঙ্গে আমার কিছু কথা আছে। প্ৰায় ভোর হয়ে এল। আমি একটু পরেই বেরিয়ে যাব। তার আগে কথাগুলো আপনাকে বলা দরকার।

প্রফেসর! আপনি এভাবে আমার ওপর রাগ করে চলে যাচ্ছেন? থমাসের ব্যথাভরা গলাটা বলে ওঠে, আসলে ডাক্তার অনেক আগেই বলেছিলেন জ্যাকবকে শহরের কোনো মেন্টাল অ্যাসাইলামে রেখে আসতে। কিন্তু নিজের ছেলেকে ওরকম কোথাও রেখে আসতে কে চায় বলুন? এর আগে তো এরকম ঘটনা কোনোদিন ঘটেনি।

আপনি ভুল করছেন মিস্টার থমাস। আপনার বা আপনার ছেলের উপর রাগ করে নয়। আমার হাতে সত্যিই একদম সময় নেই। এখনই শহরে গিয়ে আমাকে কিছু জোগাড়যন্ত্র করতে হবে। নইলে আরও বড়ো বিপদ ঘনিয়ে আসবে ব্রিকলের উপরে। ফাদার! প্লিজ আপনি ঘর ফাঁকা করার ব্যবস্থা করুন। শুধু আপনি, শেরিফ, আর মিস্টার থমাস থাকুন।

বেশ সোম। তবে তাই হোক।



এগারো

ইশ! ঈশ্বর কার কপালে যে কী লিখে রাখেন কে জানে।

ঠিকই, এভাবে ফুটফুটে একটা প্রাণ ঝরে গেল।

ফুটফুটে না ছাই। একটা হিংস্র পাগল। অমানুষ একটা! আপদ গেছে।

আহ্! একটা মানুষ মারা গেছে, এভাবে মারা গেছে আর তোমরা এসব আলোচনা করছ?

সারা গ্রাম আজ ভেঙে পড়েছে পুরোনো কবরখানায়। গ্রামের শিক্ষক মিস্টার থমাসের একমাত্র ছেলে জ্যাকব মারা গেছে আগের রাতে তারই অন্তিম যাত্রায় জড়ো হয়েছে সব গ্রামবাসী।

কীভাবে মারা গেল বলো তো?

জানি না বাপু। তবে শুনেছি, ঘর থেকে পালিয়ে গেছিল রাতে। ব্যস! পাগল মানুষ পড়েছে ক্ষুধার্ত নেকড়ের সামনে। টুকরো-টুকরো করে খেয়েছে নাকি সব।

হ্যাঁ। এমন হাল করেছে শরীরটার, যে কফিনে নাকি পিস্-বাই-পিস্ ভরতে হয়েছে।

কিন্তু মিসেস থমাসকে তো দেখছি না এখানে?

নিজের ছেলের এ অবস্থা কেউ দেখতে পারে? থমাস লাশ শনাক্ত করার পর শেরিফ আর ফাদার জোসেফই সব ব্যাবস্থা করেছেন।

মে হিজ সোল রেস্ট ইন পিস।

চারিদিক থেকে ভেসে আসা টুকরো টাকরা মন্তব্যের মাঝে জ্যাকবের অন্তিম সংস্কার সম্পূর্ণ হয়। জমে থাকা ভিড়টা একটু-একটু করে কমতে থাকে।

আমি কিন্তু কিচ্ছু বুঝতে পারছিনা ফাদার। শেরিফ উইলকিনসন ফাদার জোসেফের কানে-কানে বলেন।

আর একটু ধৈর্য ধরুন শেরিফ।

কিন্তু প্রফেসরও সেই যে গেলেন দু’দিন আগে আর তো ফিরে এলেন না!

আজকের রাতটা অপেক্ষা করুন শেরিফ। আমার মন বলছে আমাদের সব প্রশ্নের উত্তর আমরা পেয়ে যাব এরপরেই।



বারো

চার্চের পুরোনো ঘড়িটায় ঢং ঢং করে বারোটা বাজল। পথ-ঘাট একদম শুনশান। অবশ্য এত রাতে কারো বাইরে থাকার কথাও নয়। কিন্তু ও কী?

পুরোনো কবরখানার গেটটা খুলে এত রাতে কে ঢুকছে ওখানে?

না। সে কোনো মানুষ নয়। মানুষ আর নেকড়ের মাঝামাঝি কদাকার এক প্রাণী টলমল করতে করতে কবরখানায় পাগলের মত কী খুঁজে চলেছে যেন।

জ্যাকবের টাটকা কবরের সামনে এসে থমকে দাঁড়ায় প্রাণীটা। তারপর পাগলের মত আছড়ে কবরের মাটি খুঁড়তে থাকে। চাঁদের গায়ে জমে থাকা মেঘগুলো যত সরে যেতে থাকে, প্রাণীটার গায়ের লোম, হাতের নখ, মুখ সব বদলে যেতে থাকে, ছিঁড়ে পড়তে থাকে পরনের পোশাক।

পেছন থেকে ওই সময় আরেকজনকে দেখা যায়। ওভারকোট পরা সেই ছায়ামূর্তি পায়ে-পায়ে জ্যাকবের কবরের দিকে এগিয়ে এসে বলে, ওই কফিনে কোনো লাশ নেই। তোমার খেলা শেষ মিস্টার শেপ-শিফটার। অনেক অন্যায় করেছ, এবারে নরকের আগুনে পোড়ার জন্য প্রস্তুত হও।

ওভারকোট থেকে একটা গজাল বের করেন প্রফেসর সোম। সেটার রুপোলি ঝলক দেখা যায় আলো-অন্ধকারেও। গজালটা বিঁধে যায় প্রাণীটির শরীরে।

পাশবিক চিৎকারে, রাতের নিস্তব্ধতা খানখান হয়ে ভেঙে পড়ে। এক ঝাটকায় প্রাণীটা প্রফেসরকে মাটিতে ছিটকে ফেলে। যন্ত্রণা আর রাগে তার শরীর কাঁপতে থাকে।

আর চেহারা বদলানো যাবে না। মাটি থেকে উঠে দাঁড়ান প্রফেসর। রুপো দিয়ে বানানো ছুরিটা বাগিয়ে, অভ্যস্ত কৌশলে অন্য হাত দিয়ে রসুনফুলের একটা মালা ছুঁড়ে দেন তিনি প্রাণীটার গলায়। আবার একটা প্রচণ্ড চিৎকারে বিদীর্ণ হয় আকাশ বাতাস।

শেরিফ। আমার দেওয়া ওই বিশেষ জালটা নিয়ে এগিয়ে আসুন এদিকে। হুঙ্কার ছাড়েন প্রফেসর সোম, শেরিফ! আমার দিকে তাকান। আপনি না পারলে আমার হাতে জালটা দিন।

ঘটনার আকস্মিকতায় শেরিফ উইলকিনসন যেন পাথরের মূর্তি হয়ে গেছেন।

অন্ধকারের বুক চিরে চিরে ফাদার ফাদার জোসেফ ছুটে আসেন। শেরিফ উইলকিনসনের হাত থেকে জালটা নিয়ে তিনি ছুঁড়ে দেন প্রফেসরের দিকে। কিন্তু ততক্ষণে যা দেরি হওয়ার হয়ে গেছে। সেই প্রাণীটি ততক্ষণে গা ঝাড়া দিয়ে উঠে দাঁড়িয়েছে। প্রফেসরদের দিকে এক আগুনে দৃষ্টি হেনে সে চারপায়ে দৌড় লাগায় পাশের জঙ্গলের দিকে।

হা ঈশ্বর! এত কাছে এসেও আমরা হেরে গেলাম শয়তানের কাছে? আর্তনাদ করে উঠলেন ফাদার, আর কি আমরা এই সুযোগ পাবো কোনোদিন?

আমাকে মাফ করে দিন প্রফেসর। অনুতপ্ত কণ্ঠে বলেন শেরিফ, শুধু আমারই ভুলে এত ভালো একটা প্ল্যান নষ্ট হয়ে গেল। আমি কখনও নিজেকে ক্ষমা করতে পারব না।

এখন আত্মবিলাপের সময় নয় শেরিফ। ও আর রূপ বদল করতে পারবে না। দেরি না করলে এখনও ওকে ধরা সম্ভব।

কিন্তু কোথায়? কীভাবে? আমি তো কিছুই বুঝতে পারছি না।

চোখ-কান খোলা রাখলে আপনিও বুঝতে পারতেন। নিঃসন্তান ব্রিগেডিয়ার এবসন দম্পতির টেবিলে সেদিন দুটো নয়, তিনখানা ফাঁকা চায়ের কাপ ছিল।



তেরো

আসুন প্রফেসর। আমি জানতাম আপনি আসবেন। শেরিফ আর ফাদারও এসেছেন! ভালোই হল তাহলে। আমার শেষ কনফেসানটা সবার সামনেই হোক।

একটা আরাম কেদারায় শুয়ে ছিলেন প্রাক্তন ব্রিগেডিয়ার কার্ল এবসন। হাতে ধরা একটা পিস্তল। শরীরের একধারে হওয়া ক্ষত থেকে রক্ত ঝরছে। কিন্তু মানুষটার গলার স্বর একেবারে শান্ত।

ঘরের একপাশে উপুড় হয়ে পড়ে আছে মিসেস এবসনের ছিন্নভিন্ন শরীর। আর ব্রিগেডিয়ারের ঠিক পায়ের কাছে পড়ে রয়েছে সেই বিকটা জীবটা। রক্তের ধারা বইছে তার শরীর থেকে।

হাতের বন্দুকটা ফেলে দিন এবসন। প্রফেসর সোম বলে উঠলেন।

তা আর সম্ভব নয় প্রফেসর। বাকিদের প্রাপ্য শাস্তি আমি তাদের দিয়েছি। কিন্তু আমার শাস্তি কে দেবে? আমার তো পাপের শেষ নেই প্রফেসর।

মাথা ঠান্ডা করো কার্ল। পরমপিতার ঘরে সবার জন্য ক্ষমা আছে। বলে উঠলেন ফাদার।

রাখুন আপনার পরমপিতা! গর্জে ওঠেন এবসন, কোথায় ছিল আপনার পরমপিতা, যখন সেই বুড়ো পিশাচটা আমাদের ওই অভিশপ্ত নদীর জল খেতে বাধ্য করেছিল? কোথায় ছিল আপনার পরমপিতা যখন এই নিঃসন্তান দম্পতির একমাত্র অবলম্বন, আমাদের পুত্রসম সার্জেন্ট প্রতি পূর্ণিমার রাতে অভিশপ্ত রূপ ধারণ করতে বাধ্য হত, আর খিদের জ্বালায় বনে-জঙ্গলে-কবরখানায় ঘুরে বেড়াত?

না! আর এগোবেন না প্রফেসর। এটা কিন্তু লোডেড গান, আর বুড়ো হয়ে গেলেও আমার হাতের টিপ কিন্তু এখনও বেশ ভালো। চুপচাপ দাঁড়িয়ে শুনুন আমার কথা।

ধীরপায়ে পিছিয়ে আসেন প্রফেসর সোম।

আমি কিন্তু হাল ছাড়িনি জানেন। ওঝা, গুণিন, জিপসি, আপনাদের ভগবান, শয়তান কারো কাছে যেতে বাকি রাখিনি আমি। কিন্তু কেউ আশার আলো দেখাতে পারেনি। তবু আমি থামিনি। কারণ পূর্ণিমার ওই একদিন বাদে সে যে একটা সত্যিকারের মানুষ। দিনের-পর-দিন শহর থেকে মাছের চারার নাম করে কাঁচা মাংস এনেছি। পুরোনো কবরখানাগুলো খুঁড়িয়ে হাড়গোড় এনেছি। কিন্তু আর পারিনি!

আস্তে-আস্তে স্যামুয়েলের খিদেটা বাড়ছিল। নিজের ওপর নিয়ন্ত্রন হারাচ্ছিল সে। মুরগি, ভেড়া, পুরোনো কবর এ-সব ছেড়ে সে যেদিন হ্যারির উপর হামলা করল, সেদিনই আমি বুঝেছিলাম, শেষের পালা উপস্থিত। অদ্ভুত ব্যাপার কী জানেন? ওর ওই ভীষণ রূপকে ওর মা কিন্তু ভয় পেত না। ওই যেত রাতে ওকে ঘরে ফিরিয়ে আনতে। পেট ভরে গেলে স্যামুয়েল ওই প্রাণীটাও বাধ্য ছেলের মতো ঘরে ফিরে আসত। আজও ও সেভাবেই গেছিল। কিন্তু আজ খিদের জ্বালায়, আর আপনার খোঁচায় ও সত্যিকারের পশুই হয়ে গেছিল। নিজের মাতৃসম মানুষটিকেও আর চিনতে পারেনি সে! যাক! মিসেস এবসন অবশেষে মুক্তি পেয়ে গেলেন।

আর স্যামুয়েল?

ওকেও মুক্তি দিলাম আমি। চারটে গুলি পয়েন্ট ব্ল্যাঙ্ক রেঞ্জ থেকে। এক- না-একদিন তো থামাতেই হত এই নারকীয় খেলা। কাউকে তো এটা শেষ করতেই হত। আমিই সেটা করলাম না হয়।

বাই দা ওয়ে প্রফেসর, জীবনে যুদ্ধক্ষেত্রে শত্রুর অনেক ছক আমি উল্টে দিয়েছি। কিন্তু আপনার ওই থমাস মাস্টারের ছেলের মৃত্যুর ভুয়ো নাটকের ছকটা সত্যিই প্রশংসার দাবি রাখে। যাইহোক, পারলে আমাদের আপনারা ক্ষমা করে দেবেন।

প্রফেসর সোম ব্রিগেডিয়ারের দিকে ছুটে গেলেন। কিন্তু ততক্ষনে আবার একটা গুলির শব্দ ঘরটা জুড়ে ধ্বনিত হয়েছে। ছোপ ধরা সাদা দেওয়ালে রক্ত আর ঘিলু তৈরি করেছে নতুন এক নকশা!
প্ৰশ্ন
উফ এই সময়ই কারেন্টটা যেতে হল! যাওবা খুঁটির মাথায় দু-একটা বাল্ব তো জ্বলতো!

না না, নীহারবাবুর কোচিং থেকে এতটা রাত করে বেরনো একদম উচিত হয়নি নীরুর।

কি করবে সে? নাথতলার মোড় দিয়ে কি ঘুরে যাবে? কিন্তু ওখানে আবার সেই বাঁদর ছেলেগুলো তাস পেটাচ্ছে, সঙ্গে কেউ নেই দেখলেই বাঁদরগুলো ফেউ ডাকবে।

আবার এদিক দিয়ে গেলে তো বুড়ো বটতলা পড়বে।

বুড়ো বটতলা, উফ নামটা মনে পড়তেই, নীরুর গায়ের রোমগুলো খাড়া হয়ে যায়, ওখানেই তো মোটা ডালটায় ঝুলে ছিল রবীনের লাশটা, চোখ জিভ বেরিয়ে আসা শরীরটা যেন কিছু বলতে চাইছিল।

কি বলতে চাইছিল, একমাত্র নীরু সেটা জানে।

ধুর, এসব কি উল্টোপাল্টা সে ভাবছে, মানুষ মরে গেলে তার কি আর অস্তিত্ব থাকে? নাকি বুকে জমে থাকা কথাগুলো নতুন করে বলার ক্ষমতা?

নীরু।

কি? কে ডাকলো তার নাম ধরে? চমকে ওঠে নীরু, খেয়াল করে সে আনমনে কখন চলে এসেছে বুড়ো বটতলায়।

নীরু, এই নীরু, আজও আমার প্রশ্নের উত্তর দিলি না তো?

এ গলা নীরু চেনে, ভালো করেই চেনে সে, এ গলা সে কোনোদিনও ভুলতে পারবেনা, অন্তত পরশুদিনের পরে তো নয়ই। ঠকঠক করে কাঁপতে কাঁপতে সে উপরের দিকে তাকায়।

ঐ তো মোটা ডালটায় ঝুলছে রবীনের লাশটা, ঠিক আগের মতই, ওর চোখগুলো যেন ঠেলে বেরিয়ে আসতে চাইছে, কিছু বলতে চাইছে, কি বলঙে চাইছে সেটা একমাত্র নীরুই জানে।

**

দেখো কৌশিক, ডেমনিক পযেসানটা কিন্তু খুব কমন একটা ফেনোমেনোন, আই মীন প্রায় সব সভ্যতায়-ই এর নজির পাওয়া গেছে আর থ্যাঙ্কস টু হলিউড, বিগত শতকের বেশ কিছু ফেমাস ভূতে ধরার ঘটনা ঙে। লোকের প্রায় কন্ঠস্থ।

শনিবার সকাল সকাল পৌঁছে গেছি, প্রফেসর সোমের বাড়িতে, যথারীতি নতুন গল্পের আশায়। আজ কথা হচ্ছিল, ডেমনিক পজেসান বা ভূতেধরা নিয়ে।

যেমন? আমি প্রশ্ন করলাম।

যেমন ধরো এনেলিজ মাইকেল, যার উপরে অন্তত ৭০ বার এক্সোরসিজম করা হয়েছিল, যেটা নিয়ে পরবর্তীকালে ‘এক্সোরসিজম অফ এমিলি রোজ’ নামে বেশ একটা মুখরোচক সিনেমাও বানানো হয়েছিল। এরকম ভুরি ভুরি ঘটনা রয়েছে ইতিহাসের পাতায় পাতায়। তবে কি জানো কৌশিক, সব ক্ষেত্রেই কিন্তু এই ভূত ধরার ঘটনাগুলোর পেছনে কিন্তু কোনো ডার্ক এন্টিটি কাজ করেনা কিন্তু

তবে?

বলবো, তবে তার আগে হরিপদকে দুটো কড়া করে কফি আনতে বলি, হরিপদ এই হরিপদ

আজ্ঞে বাবু বলুন।

সে না হয় বলছি, কিন্তু তুই গেছিলি কোথায় বলতো? আর এই রবিবারের সুন্দর সকালে তোর মুখটা ওরকম বাংলা পাঁচের মত করে রেখেছিস কেন? শরীর খারাপ নাকি?

আজ্ঞে না বাবু, আসলে বাড়ি থেকে ফোন এসেছিল।

কি হয়েছে কারো শরীর-টরীর খারাপ করল নাকি রে?

না বাবু, আমার মেজ ভাইয়ের মেয়েটাকে কাল রাতে নাকি ভূতে ধরেছে, ভুলভাল বকছে, ভুলভাল কাজ করছে। গ্রামের লোককে তো চেনেন বাবু, কি না কি হয়েছে, ডাক্তার বদ্যি না করে, ওঝা রোজা করে বাচ্চা মেয়েটাকে হয়ত মেরেই ফেলবে, আপনি বাঁচান বাবু ভাইঝিটাকে।

কি বুঝলে কৌশিক? আমার দিকে তাকিয়ে মুচকি হাসেন প্রফেসর সোম।

কাক উড়িয়া গেল আর বেলটিও পড়ে গেল, এটাকেই বোধহয় বলে তাই না? তা যাবে নাকি ভায়া জীবনের প্রথম এক্সোরসিজম থুড়ি ভূত ছাড়ানো দেখতে?

আমি নিঃশব্দে মাথা নাড়লাম।

দশ মিনিটের মধ্যে বাড়ি গিয়ে মাকে বুঝিয়ে-সুঝিয়ে ম্যানেজ করে, প্রয়োজনীয় কিছু জিনিস ব্যাগে ভরে সোজা প্রফেসরের কালো স্করপিওতে চেপে বসলাম, আমি প্রফেসর সোম আর হরিপদ, হরিপদর দেশের বাড়ির উদ্দেশ্যে, গাড়ি ছেড়ে দিল



দুই

কোনা এক্সপ্রেসওয়ের পন্ডস সুলভ মসৃণ রাস্তা দিয়ে কখন যে এতোটা বেলা গড়িয়ে গেছিল খেয়াল করিনি, চোখটা লেগে গেছিল। হুঁশ এলো মোরাম রাস্তার ঝাঁকুনি খেয়ে, দেখলাম সামনে প্রফেসর সোমের হাসি আর পেছনে বিলীয়মান সূর্যটা, দুজনেই সমান তালে বিদ্রূপ করছে।

আর কতদূর হে হরিপদ?

আর একটু বাবু হরিপদ মাথা নাড়িয়ে জবাব দিল।

আমি গাড়ির কাঁচটা নামিয়ে, লালচে ধূলো মাখা গোধূলী লগ্নের রিয়েল রুরাল ইন্ডিয়া প্রত্যক্ষ করতে লাগলাম।

**

রাত প্রায় আটটা, আমি একটা ঘরে বসে আছি।

ঘরের মধ্যে আমি আর প্রফেসরের ড্রাইভার অর্জুন বাদে আরও তিন- চারজন মহিলা রয়েছেন, কাউকেই চিনিনা।

সবার চোখ কিন্তু বিছানার দিকে।

ওখানে শোয়ানো রয়েছে, সেই মেয়েটাকে, নীরুকে। একদম বেহুঁশ, উস্কো খুশকো চুল, চোখের জল শুকিয়ে কালো হয়ে আছে, মুখের কষ দিয়ে লালা ঝরছে, ছেঁড়া ফাটা ফ্রকের মধ্যে দিয়ে তাজা মারের ক্ষত উঁকি মারছে, যেন একটা ঝড় বয়ে গেছে মেয়েটার ওপর দিয়ে।

আমি শুধু ভাবছি, প্রফেসর আমাকে একা ছেড়ে কোথায় যে চলে গেলেন দায়িত্ব দিয়ে, যদি দুম করে মেয়েটার জ্ঞান ফিরে আসে, তাহলে আমি কি করব? এসব অগুরু ব্যাপারে যে একদম নভিশ ব্যক্তি, বেশ অসহায় মনে হতে লাগল নিজেকে।

ইতিমধ্যে যে কটা ঘটনা মাঝে ঘটে গেছিল, সেটা ছোট্ট করে বলে দিই, নাহলে আপনাদের খানিকটা খেই হারিয়ে যাবে।

আমরা সন্ধে নাগাদ হরিপদর মেজভাইয়ের বাড়িতে পৌঁছাই, সেখানে গিয়ে দেখতে পাই প্রায় মেলা লেগে গেছে ভূত ছাড়ানো দেখার জন্য। আর গ্রাম বাংলায় যেমনটা চলে আসছে, ঠিক তাই এক গাছের গুঁড়ির সঙ্গে মেয়েটাকে বেঁধে ভূত ছাড়ানোর নামে অকথ্য অত্যাচার চালাচ্ছিল এক গ্রাম্য রোজা, গ্রামের বাকী লোকেরা তো বটেই, তাঁর নিজের বাড়ির লোকেরাও সেই দৃশ্য তারিয়ে তারিয়ে উপভোগ করছিল যেন। তবে প্রফেসরের এক অদ্ভুত রূপ এইসময় দেখতে পেয়েছিলাম বটে, সদা হাস্যময় দীর্ঘদেহী মানুষটা আচমকা ইস্পাতসম হয়ে, প্রায় একা হাতে কিভাবে যে ঐ অবুঝ ভীড় থেকে, কত রকম বাধা- বিপত্তি হুমকি ধাক্কাধাক্কি এড়িয়ে মেয়েটাকে ছিনিয়ে বাড়ির ভিতরে নিয়ে গেছিলেন, সে না দেখলে কেউ বিশ্বাস করতে পারবেনা।

তা যাই হোক, ঘরে নিয়ে গিয়ে প্রফেসর মেয়েটাকে বিছানায় শুইয়ে দেন। মেয়ের মা কাকীমারা বাদে বাকীরা ঘরের বাইরে যান, একটা এক্সট্রা লোক যেন ঘরে না থাকে, মেয়ের বাবা আমার সঙ্গে আসুন, মেয়ে যে ঘরে পড়াশোনা করত সেখানে নিয়ে চলুন আর লোকদের দিয়ে খবর পাঠান, মেয়ের খুব কাছের বন্ধু বান্ধবদের সঙ্গে আমি রাতেই কথা বলতে চাই। কি হল কথা কানে যাচ্ছেনা? এই হরিপদ বের কর সবকটাকে ঘর থেকে, হুংকার ছাড়েন প্রফেসর।

ঘর ক্রমশ ফাঁকা হতে থাকে।

কৌশিক তুমি আর অর্জুন থাকো এখানে, মেক শিউর যে আমি না আসা অবধি যেন কেউ মেয়েটার কাছে যেতে না পারে, আমি লোকাল ওসিকেও জানিয়েছি, ও আসছে টীম নিয়ে।

সেই যে প্রফেসর হরিপদকে নিয়ে বেরিয়ে গেলেন আর ফিরছেন না।

যদিও জানি অর্জুনের কোমরে একটা আগ্নেয়াস্ত্র গোঁজা রয়েছে, কিন্তু যত সময় যাচ্ছে, আসে পাশের নিঃশ্বাসের অস্থিরতাটাও কিন্তু বাড়ছে, কতক্ষণ যে এই অবুঝ গ্রাম্য ভিড়টাকে আটকে রাখতে পারব কেজানে

কিরে আবার কোলকেতার বাবুদের ধরে এনেছিস মেয়েকে সারাবি বলে? কেউ পারবিনা, আমি ওকে ছাড়বই না, ও আমার, শুধুই আমার, হা হা হা

উফ কি বীভৎস সেই পুরুষালি গলার স্বর, হাড়ে কাঁপুনি ধরানো অট্টহাসি, দেখলাম বিছানার ওপর নীরু হঠাৎ উঠে বসেছে, আর পাগলের মতো হেসে চলেছে

আমি নিজেই জ্ঞান হারাবো বোধহয়, উফ প্রফেসর যে কি বিপদেই না ফেলে দিয়ে গেলেন।



তিন

ভালোবেসে কি কাউকে এতো কষ্ট দেওয়া যায়? গম্ভীর গলায় প্রশ্ন করলেন প্রফেসর সোম।

তুই তো অনেক কিছু জেনে গেছিস দেখছি, গ্রামের ওঝারা ফেল করে গেল বলে তোকে শহর থেকে ধরে আনলো নাকি বুড়ো? হিসহিসিয়ে বলে উঠল নীরু।

আমার প্রশ্নের উত্তর দে, একমুঠো সাদা সাদা গুঁড়ো নীরুর উপর ছুঁড়ে দিয়ে হুংকার দিয়ে ওঠেন প্রফেসর সোম।

একটা আর্তচিৎকারে ঘরটা ভরে যায়, পুরো অন্ধকার ঘরে, মোমের কাঁপা কাঁপা শিখায় নীরুর ছটপট করতে থাকা শরীরটা আরো ভয়ংকর দেখাতে থাকে, আমি আর অর্জুন দুজনে দুপাশ থেকে ধরে রাখলেও, বিছানার ওপর নীরুকে শুইয়ে রাখা দায় হয়ে পড়ে, ঐটুকু বাচ্চা মেয়েটার শরীরে যেন অসুর ভর করেছে।

ও আমাকে ভালোবাসতোনা একদম ভালোবাসতো না, দাঁতে দাঁতে চেপে বিশ্রী পুরুষালী গলায় বলে ওঠে নীরু।

কিন্তু তুই তো ভালোবাসতিস ওকে, তাহলে ভালোবাসার মানুষকে এভাবে কেন কষ্ট দিচ্ছিস?

ভালো আমাকে নাই বাসতে পারে, কিন্তু আমার দিনের পর দিন পাঠানো চিঠিগুলোর কি কোনো মূল্য ছিলনা ওর কাছে?

কে বলেছে নীরু তোর পাঠানো চিঠিগুলোর মূল্য দেয়নি, এই দেখ, তোর পাঠানো প্রতিটা চিঠি নীরু যত্ন করে তুলে রেখেছে, এই বলে নীরুর মুখের ওপর একগাদা দলাপাকানো সাদা কাগজ প্রফেসর সোম ছুঁড়ে দেন।

তুই মিথ্যে বলছিস, ও যদি সত্যিই আমার চিঠিগুলোর এতোটুকু মূল্য দিত, তাহলে আমার শেষ চিঠিটা পাওয়ার পর একবার অন্তত আমার সঙ্গে দেখা করত।

করতে চেয়েছিল দীর্ঘশ্বাস ছাড়েন প্রফেসর সোম, কিছুটা থেমে আবার বলতে শুরু করেন

কিন্তু ভালোবাসার মিথ্যে অভিমানে তুই এতোটাই পাগল হয়ে গেছিলিস যে তোর আর তর সয়নি।

এই দেখ তোর সেই শেষ চিঠি রবীন, যাতে তুই নিজেকে শেষ করবার হুমকি দিয়েছিলি, ভালো করে দেখ তুই নীরুকে সাতদিন সময় দিয়েছিলিস, স্পষ্ট করে দেখ তোর নিজের হাতে লেখা তারিখটা আর এইদেখ সেই নীরুর নিজের হাতে লেখা তোর জন্য প্রথম চিঠি, যেটা তুই নিজেই শেষ চিঠি বানিয়ে ফেলেছিস।

তুই মিথ্যে বলছিস বুড়ো চিৎকার করে ওঠে নীরু।

নীরুর হাতের লেখা তো তোর অজানা নয়, নিজেই দেখে নে, সেই চিঠি, নীরুর মুখের ওপর একটা চিঠি তুলে ধরেন প্রফেসর সোম।

আর তার তারিখটাও মিলিয়ে নিস, নীরুকে সাতদিন সময় দিয়েও, তোর আর তর সইলোনা রবীন, দুদিনের মাথায় নিজেকে শেষ করে দিলি, অথচ দেখ নীরু কিন্তু তোকে চিঠিটা লিখেছিল পরেরদিনই, কিন্তু কোনো কারণবশত সেদিন আর দিতে পারেনি, আর পরের দিন তুই আর নীরুকে সে সুযোগও দিসনি, গাছের ডালে ঝুলতে থাকা তোর লাশটা দেখে সেদিন সব থেকে বেশি কেঁদেছিল কিন্তু নীরু নিজে।

আমার সব গুলিয়ে যাচ্ছে কিরকম, হাতে চিঠিটা নিয়ে কিরকম পাগলের মত করতে থাকে নীরু।

তুই নিজেই সব শেষ করেছিস, তোর পরিণতির জন্য নীরু নয়, দায়ী তুই নিজে।

সব ভুল আমার, সব শেষ করে দিয়েছি, আমি নীরুকে আর কষ্ট দেবনা, ওকে ছেড়ে আমি দূরে চলে যাবো। ক্রুদ্ধ গর্জনটা ক্রমশ একটা দলা পাকানো কান্নায় পরিণত হয়, সেইসঙ্গে নীরুর শরীরটা অস্বাভাবিক হারে কাঁপতে থাকে



চার

একটা পুকুর ধারে আরামকেদারায় বসে আছি আমি আর প্রফেসর সোম, জমিয়ে গ্রাম বাংলার সূর্যাস্ত এনজয় করছি, সঙ্গে রয়েছে, দু’কাপ কফি আর দুটো বড়ো বড়ো থালা ভর্তি মাছভাজা, আমাদের শত বারণ করা সত্ত্বেও, হরিপদর বাড়ির লোকেরা তাদের বাড়ির মেয়েকে প্রফেসর সুস্থ করে দিয়েছেন বলে যা আদর-আপ্যায়ন করছে, তাতে আমরা না আবার অসুস্থ হয়ে পড়ি।

তাহলে কেমন লাগল কৌশিক ভায়া? তোমার ফার্স্ট এনকাউন্টার মুচকি হেসে প্রশ্ন করলেন প্রফেসর সোম।

আজ্ঞে লাগল তো ভালোই, তবে নিজেকে যতটা সাহসী বলে ভাবছিলাম ততোটা আর বিশ্বাস রইলনা নিজের ওপরে, মানে ঐ অন্ধকার ঘর, নীরুর ঐ ভয়ংকর গলা আর অমানুষিক জোর, আমার তো রীতিমত দাঁতকপাটি লেগে যাচ্ছিল।

তাহলে রিয়েল স্পিরিচুয়াল হান্টিং দেখলে তোমার কি হাল হবে ভায়া, হো হো করে হেসে উঠলেন প্রফেসর।

মানে? ওটা নীরুর শরীরে রবীনের প্রেতাত্মা ছিলোনা?

ধুস, ডেমন পসেসড হওয়া কি অতটাই তুচ্ছ ব্যাপার? আমি শুরুতেই দেখে নিয়েছিলাম, এখানে এক্সটারনাল কোনো এন্টিটির উপস্থিতি ছিলোনা।

তবে? আমি প্রশ্ন করলাম।

পুরোটাই ইন্টারনাল, নীরুর মনের। রবীনের আত্মহত্যার পর দিন থেকেই ও নিজেকে নিজে অপরাধী বানিয়ে ফেলে, প্রতিনিয়ত রবীনকে নিয়ে, রবীনের লেখা চিঠিগুলো নিয়ে ভাবতে থাকে, আর নিজেকে দোষারোপ করতে থাকে। সেদিন কোচিং থেকে রাতে ঐ গাছতলার দিয়ে ফিরতে গিয়ে মনে মনে হয়ত রবীনের ঝুলে থাকা লাশটা নীরু কল্পনা করে নেয় আর ব্যাস, ঐটাই অনুঘটকের কাজ করে, নীরুর পার্শোনালিটির ডিসওর্ডার ঘটে, নীরুর আপন সত্ত্বা মরে গিয়ে রবীনের সত্ত্বাটা জেগে ওঠে, পুরোটাই ঘটে মনের মধ্যে চেপে রাখা অপরাধবোধটা থেকে। রবীনের ব্যাপারটা আমি নীরুর বান্ধবীদের থেকে জানতে পারি আর তারপরে ওর ঘর সার্চ করে রবীনের চিঠিগুলো পাই, ব্যাস দুইয়ে দুইয়ে চার করে ফেলি।

আমি না এলেও, ভালো কোনো মনোরোগ বিশেষজ্ঞের কাছে নিয়ে গেলেও নীরু সুস্থ হয়ে উঠত, কিন্তু ঐ যে গ্রাম বাংলার লোক সেই টাইমটাই ওকে দিতনা, ওঝারাই হয়ত পিটিয়ে ওকে মেরে ফেলত। তবে হ্যাঁ, ব্যাপারটা সময়সাপেক্ষ ছিল, নীরুর সেরে ওঠাটা, কিন্ত আমি একটা রিস্ক নিয়েছিলাম।

কিরকম?

একটা ঝটকা দরকার ছিল, নীরুর মধ্যে ঘুমিয়ে থাকা নীরুকে রবীনের অস্তিত্বের বাইরে বের করে আনাটা, কাজটা সোজা ছিলনা, বাট তুক্কাটা লেগে গেল।

কোনটা?

ঐ যে নীরুর লেখা চিঠিটা, ওটা আমিই লিখে দিয়েছিলাম।

কি সাংঘাতিক, রবীনরূপী নীরু যদি ওটা ধরে ফেলত? আমি আঁতকে উঠলাম।

এতো বছরের এক্সপিরিয়েন্স ভায়া, ও ঠিক কাজে লেগেই যায়, হো হো

করে হাসতে থাকেন প্রফেসর সোম।

তবে হ্যাঁ রবীন আজ ওকে ছেড়ে গেলেও, একদিন আবার ঘুরে আসতে পারে, অপরাধবোধ বড্ড ভারী জিনিস ভায়া, আমি মেয়েটাকে নিয়ে যাব, ওর নিয়মিত কিছুমাস কাউন্সেলিং দরকার, একটা দীর্ঘশ্বাস ছাড়েন প্রফেসর সোম, সূর্যের লালচে আভায় পুকুরে জল তখন ঘন লাল হয়ে উঠেছে।
আকাশের চাঁদটা আজ সত্যিই অপূর্ব, তাই না?

তোমার থেকে বোধহয় একটু কম।

জোনাথনের বলিষ্ঠ আলিঙ্গনে, খিলখিলিয়ে হেসে ওঠে লুসি।

এখনও কি আমাকে পাওয়া নিয়ে তোমার কোনো সন্দেহ আছে জন? এই অতি প্রশংসাগুলো বিয়ের আগে অবধিই ঠিক ছিল কিন্তু।

প্রশংসা তো করিনি লুসি। আমি সত্যিটা বলেছি মাত্র। প্রথমে তোমাকে রাজি করানো, তারপর তোমার বাড়ির লোককে! ক্রমাগত ভালোবাসার অগ্নীপরীক্ষা দিতে দিতে এতদিনেও যে পুড়ে ছাই হয়ে যাইনি, এটা সত্যিই বিশ্বাস হতে চায় না।

আমাকে মাফ করো জন, আমি বড্ড অবুঝ ছিলাম। আজ বুঝি, তোমাকে, তোমার ভালোবাসাকে সঠিক মূল্য দিতে পারিনি।

জোনাথনের বুক বেয়ে গরম জলের একটা হলকা নেমে আসে, লুসি কাঁদছে।

আরে আমি তো ইয়ার্কি মারছিলাম পাগলি। আমি বোকা সেকথা মানছি, কিন্তু বিয়ের প্রথম রাতেই বউকে কাঁদাব, এতটাও বড়ো আহাম্মক আমি নই লুসি। প্লিজ, সব ভুলে যাও। সব ভুলে গিয়ে আমরা নতুন করে শুরু করি সব, এই আজকের রাতটাকে অমর করে রাখি। সেজন্যই তো পাহাড়চূড়ার এই পারিবারিক বাংলোটা পছন্দ করলাম আজকের বিশেষ দিনটার জন্য।

এটা কিন্তু তুমি ঠিক করনি জন। অভিমান ভরা ঠোঁটে লুসি বলে ওঠে।

কেন? এই নির্জন উন্মুক্ত প্রান্তর, হিমশীতল বাতাস, অজানা গাছের ছায়া দিয়ে ঢাকা বাড়িটা তোমার পছন্দ হয়নি লুসি? চোখ মেলে দেখো, কেউ কোত্থাও নেই। শুধু আছি তুমি আর আমি। সাক্ষী বলতে শুধু ওই চাঁদটা। এখানে লজ্জা নেই, ঘৃণা নেই, ভয় নেই, শুধু আছে ভালোবাসা।

আসলে জন তোমাদের পরিবারের ওই অভিশাপের কথাটা ভুলতে পারছি না।

গুলি মারো অভিশাপকে লুসি। আজ শয়তান তো দূর, স্বয়ং পরমপিতাও আমাদের আর আলাদা করতে পারবেন না। তুমি এখানে কম্বলটা শক্ত করে জড়িয়ে বসো। আমি আর একটা ওয়াইনের বোতল নিয়ে আসছি।

মৃদু হেসে লুসি সম্মতি জানায়, জোনাথন হাঁটতে থাকে বাংলোর দিকে।

বিয়ের প্রথম রাতের আবেশে তারা কেউই খেয়াল করে না, আকাশের চাঁদ ছাড়াও আরও একজোড়া চোখ তাদের দেখছে একদৃষ্টে। একটা লোক, পরনে তার বিশাল এক কালো জোব্বা, মুখটা ঢাকা রয়েছে একটা কাপড়ের ঢাকনা দিয়ে, হাতে ধরা এক অদ্ভুত বাঁকানো দন্ড।

পাথরের চাতালের ওপর একটা মখমলে বিছানা, তার ওপরে আদুল গায়ের এক নারী বসে আছে। চাঁদের আলোর কৃপণ ছটা সেই নারী শরীরের গোপন বিভাজিকাগুলোর রহস্যময়তাকে আরও বাড়িয়ে তুলছে যেন। আর তার মুখ! সেই মুখের সৌন্দর্য আর প্রশান্তি এমনই যে যুগ-যুগ ধরে শুধু সেদিকে তাকিয়ে থাকতে ইচ্ছে করে। তাকে ভালোবাসতে ইচ্ছে করে। আপন করে নিতে ইচ্ছে করে। কিন্তু হা ঈশ্বর! তার কর্তব্য এতই নিষ্ঠুর, এতই নির্মম, যে ভাবলেও আতঙ্ক হয়।

যুগ যুগ ধরে সে একই কাজ করে চলেছে। তাহলে আজ কর্তব্য পালনে তার হাত কাঁপছে কেন প্রথমবার?

নাহ্! ইতিমধ্যেই অনেক দেরি হয়ে গেছে। কালচক্র বড়োই নিষ্ঠুর জিনিস। সামান্য মূহূর্তের হেরফেরও প্রলয় আনতে সক্ষম।

সামান্য মাথা নাড়ে সেই কালো জোব্বাওয়ালা লোকটা। মুখের পর্দাটা খানিকটা সরে যায়। মুখ দেখা না গেলেও চাঁদের আলোয় চোখদুটো দেখা যায়। প্রথমবারের জন্য যেন যন্ত্রণা চিকচিক করছে সেখানে।

অদ্ভুত একটা শিরশিরে আওয়াজ করে একটা র‍্যাটেল স্নেক সেই জোব্বা থেকে বেরিয়ে আসে। মূহূর্ত থমকে সে ফিরে তাকায় জোব্বাওয়ালার চোখের দিকে, যেন অনুমতি খোঁজে। পরমুহূর্তেই সে হিসহিসিয়ে এগিয়ে যায় পাথরের চাতালে শুয়ে থাকা সেই নগ্নদেহ মেয়েটার দিকে।

লুসির দিকে।



দুই

জন আসতে এতক্ষণ দেরি করছে কেন? বাইরের শান্ত আবহাওয়াটাও কেমন যেন অশান্ত হয়ে উঠেছে। বিদ্যুৎ চমকাচ্ছে, যেন ঝড় আসতে চলেছে।

সে কী করবে? উঠে কি তবে জোনাথনের কাছে যাবে? কিন্তু এভাবে? এই অবস্থায়? ভাবতে থাকে লুসি।

দূরে গাছের মাথায় বিকট শব্দে একটা বাজ এসে পড়ে। মুহূর্তের জন্য আলোকিত হয়ে ওঠে সে পাহাড় চূড়া, ভয়ে মুখ ঢেকে ফেলে লুসি। তাই সে দেখতে পায় না, একটা বিষাক্ত সাপ কীভাবে লকলকে জিভ বের করে তার উন্মুক্ত উরুর উপর আছড়ে পড়তে চলেছে, আর কীভাবেই বা একটা কালো রোমশ হাত শেষ মুহূর্তে গিয়ে সাপটাকে ধরে ফেলছে, আর অমানুষিক শক্তিতে পিষে ফেলছে সাপের হাঁ করা মুখটা।

গোটা ঘটনাটা একটা নিমেষে ঘটে যায়, এর বিন্দুমাত্র কিছু টের পায় না লুসি। শুধু তার মনে হয়, কে যেন তার ঘাড়ের কাছে নিঃশ্বাস ফেলল এইমাত্র। গায়ের কম্বলটাকে আরো শক্ত করে জড়িয়ে নেয় সে। নাহ্! এবার সত্যি সত্যিই তার ভয় করতে শুরু করেছে, হা ঈশ্বর, জোনাথন যে কেন এই শ্মশানপুরীতে আনতে গেল তাকে।

আবার একটা বিকট শব্দে বাজ এসে পড়ে।

ঝলসে ওঠে চারিদিক। সেই কালো জোব্বাওয়ালা ছাড়াও আরও এক অদ্ভুত পোষাকপরা মানুষকে দেখা যায় মুহূর্তের জন্য। তার দুটো চোখে যেন নরকের গনগনে আঁচ। তার ঢেউখেলানো চুলটা যেন মাথার দুপাশে দুটো শিঙের আঁকার ধারণ করেছে। তার পায়ের পাতা দুটো অদ্ভুতভাবে বাঁকানো। পৃথিবীর সব অন্ধকার যেন সেই রহস্যময় কায়ার মুখে এসে জড়ো হয়েছে।

রেড্ডেরে টিবি পেশাটা টুয়া!
তোমার অপরাধের শাস্তি তুমি পাবে পুত্র।

ল্যাটিন ভাষায় বিড়বিড় করে ওঠে সে আগুনচোখা। পরমূহূর্তেই সে বাতাসে মিলিয়ে যায়, তবে কালো জোব্বাওয়ালা কিন্তু ঠিক সেটা শুনতে পায়। কিন্তু তার আর কিছুই করার নেই তখন, বড্ড দেরি হয়ে গেছে যে।

সে মাথা নাড়তে নাড়তে ধীরপায়ে এগিয়ে যায় সেই বাংলোর দিকে। সেখানে জোনাথন এখনও চোরাকুঠুরির মধ্যে তার পরিবারের ওয়াইন-শেলফ থেকে খুঁজে চলেছে সবথেকে স্পেশাল, সবথেকে পুরোনো ওয়াইনের বোতলটা, তার জীবনে এই মুহূর্তে সবচেয়ে মূল্যবান মানুষ, লুসির জন্য।



তিন

পোলপেরো, কর্নওয়েল, ইংল্যান্ড থেকে পুলিশ কাল রাতে এক মানসিক ভারসাম্যহীন যুবককে গ্রেপ্তার করেছে। রোজ রাতে লোকটা বুড়োবুড়িদের জানলার সামনে একটা কালো জোব্বাওয়ালা পোশাক পরে দাঁড়িয়ে থাকত, ভয় দেখাত।

হুঁ, খবরটা আমিও পড়েছি। বললেন প্রফেসর সোম।

প্রতি শনিবারের মতো আজকেও সকাল-সকাল প্রফেসরের বাড়িতে খাতা পেন নিয়ে হাজির হয়েছি নতুন প্লটের আশায়। বেশ কিছু বিদেশি খবরের কাগজের সাবস্ক্রিপশন করা আছে ভদ্রলোকের। চা খেতে-খেতে তাদেরই পাতা উল্টোতে গিয়ে খবরটা চোখে পড়ল।

কিন্তু প্রফেসর, একটা কালো জোব্বাওয়ালা লোককে দাঁড়িয়ে থাকতে দেখে ভয় পাওয়ার কী আছে? আমি প্রশ্ন করলাম।

শুধু কালো জোব্বা পরার ব্যাপার এটা নয় কৌশিক। ওদের দেশে ওরকম অদ্ভুতদর্শন মূর্তিকে বলে গ্রিম রিপার। ভয় পাওয়ার যথেষ্ট কারণ আছে বইকি।

একটু খুলে বলুন তো প্রফেসর।

বলব ভায়া। হাসলেন প্রফেসর, আগে কড়াইশুটির কচুরি আর আলুরদম আসুক, তারপর শুরু করছি।

চায়ের কাপ নামিয়ে, গায়ে চাদর জড়িয়ে, একদম রেডি হয়ে রইলাম প্রফেসরের নতুন গপ্পো আর কচুরির আশায়।



চার

ওভারকোটের পকেট থেকে ঘড়িটা বের করে একবার দেখে নিল ভিক্টর। ঠিক রাত দুটো। পারফেক্ট টাইমিং, মনে মনে ভাবল সে। পুরু বরফের চাদরে মোড়া রাস্তা। মানুষ তো দূর, একটা কুকুরকেও দেখা যাচ্ছে না আশেপাশে। একদম নির্জন চারিদিক। তবে ওভারকোটের পশম ভেদ করে আসা হিমশীতল বাতাসে অবশ্য হাড়ে যে সশব্দ কাঁপুনিটা ধরাচ্ছে, তাতে রাতের নির্জনতা বিঘ্ন হতে পারে বইকি। এইসময় সবাই ফায়ারপ্লেসের ধারে, নিদেনপক্ষে গোটাকয়েক লেপের তলায় গভীর ঘুমে আচ্ছন্ন। আর সে কিনা হাইপোথার্মিয়ার সম্ভাবনা জেনেও এই তুষারপ্রান্তরে ঘুরে মরছে!

কিন্তু তার সত্যিই কিছু করার নেই। নিছক মজা হিসাবে শুরু করা একটা খেলা কীভাবে যে কখন একটা নেশায় পরিণত হয়ে গেল, সে উত্তর তারও অজানা। সেই উত্তর খুঁজে পেতে মাঝে-মাঝেই রাতের নির্জনতায় বেরিয়ে পড়তে হয় এভাবে।

সামনের মোড়টা পেরোলেই, বুড়ো ওক গাছের পাশে পড়বে এভারসন দম্পতির দোতলা বাড়িখানা।

চারপাশটা আরেকবার দেখে নিল ভিক্টর। তারপর কাঁধের ব্যাগ থেকে লোহার আঁকশি লাগানো দড়িটা বের করে নিল। এরপর এটার সাহায্যে দোতলার বারান্দায় উঠতে হবে। তারপর টুক করে ঘুমন্ত বৃদ্ধ এভারসন দম্পতির শোয়ার ঘরের জানলাটা খুলে ফেলতে হবে। ব্যস, কেল্লা ফতে।

এই কাজের প্রতিটা স্টেপ তার মুখস্থ হয়ে গেছে। হ্যাঁ, আগে ভয় করত, কিন্তু এখন বেশ মজাই লাগে। আসলে ঘুমন্ত বুড়ো মানুষগুলো হঠাৎ করে ঘুম ভেঙে চোখের সামনে মৃত্যুকে দেখে যেভাবে আর্ত চিৎকার করে ওঠে, সেটা বেশ তারিয়ে-তারিয়ে উপভোগ করে ভিক্টর। ওই মুহূর্তে নিজেকে মৃত্যুর থেকেও বেশি শক্তিশালী মনে হয় তার।

ঝুল বারান্দায় উঠে আসে ভিক্টার, অভ্যাসমত ব্যাগ থেকে বের আনে কালো আলখাল্লা আর সেই বাঁকানো লাঠিটা। এবার হাতের আঁকশিটা দিয়ে জানলার তলায় একটা মোচড় মারলেই উঠে আসবে পাল্লাখানা। আর তারপরেই

কিন্তু ও কী?

নিজের চোখকে বিশ্বাস করতে পারে না ভিক্টর। ও কি ভুল দেখছে?

বিছানায় শয়ান এভারসান দম্পতির ঠিক মাথার কাছে দাঁড়িয়ে আছে এক কালো ছায়া। তার গায়ে চাপানো আছে মাথা ঢাকা এক বিকট আলখাল্লা, হাতে ধরা আছে এক বাঁকানো দন্ড, ঠিক তার মতোই! তবে কি অন্য কেউও এই অসহায় বুড়োবুড়িকে ভয় দেখানোর মজার খেলায় নেমেছে? ভাবতে থাকে ভিক্টর।

জানলাটা খোলার সময় বোধহয় একটুখানি খুট করে আওয়াজ হয়ে গেছিল। সেই ছায়ামূর্তি এবারে ঘুরে তাকায় ভিক্টরের দিকে।

উফ্! কী ভয়ঙ্কর সেই চোখ দুটো। সময় যেন সেখানে থমকে গেছে। সে চোখে তারা নেই, নেই সাদা অংশ। সেখানে আছে শুধু শূন্যতা, নীরবতা, আর মৃত্যু!

ভয়ে নিজের চোখদুটো ঢেকে ফেলে ভিক্টর। ওই দৃষ্টি সে আর সহ্য করতে পারে না।



পাঁচ

পেপারে লিখেছে, পুলিশ যাকে ধরেছে সে নাকি বারবার বলে যাচ্ছে বুড়ো এভারসনের মৃত্যুর জন্য সে দায়ী নয়। কেউ নাকি আগে থেকেই তাদের ঘরে ছিল।

হুঁ, দেখেছি ব্যাপারটা। গরম কচুরিতে কামড় দিতে দিতে বললেন প্রফেসর সোম, ছোকরা গ্রিম রিপার সেজে ভয় দেখাতে গিয়ে শেষ অবধি তারই দেখা পেয়েছিল কি না, কে বলতে পারে! আর্টিকলটা বলছে, পুলিশ যখন ছেলেটাকে ধরে, তখন সে সম্পূর্ণ উন্মাদ। অথচ সেদিনের আগে তার মস্তিষ্কের সুস্থতা নিয়ে কারও মনে সংশয় ছিল না।

আচ্ছা, এই গ্রিম রিপার কে? বা কী?

ইংল্যান্ডে গ্রিম রিপার, সেলটিকে আনকউ, ইসলামে মালাক উল মউত, ক্যাথলিক ভাবনায় আর্চ এঞ্জেল, জুডাইজমে ম্যাওয়েথ, আমাদের হিন্দুইজমে যমদূত এমনই বহু নাম আছে তার। এক কথায় বলতে গেলে, এরা সাক্ষাৎ মৃত্যুর দূত। এদের কাজ হল, কোনো প্রাণীর মৃত্যুর পর তার আত্মা বা স্পিরিটকে প্রাণহীন দেহ থেকে বের করে নরকে ফিরিয়ে আনা, যেখানে আত্মা তার ইহজন্মের কৃত কাজকর্মের ফলটল ভোগ করে আর কি। এককথায় ইহলোক আর পরলোকের ব্যালেন্স মেইনটেইন করে এরা। সাংঘাতিক পাওয়ারফুল, বলাই বাহুল্য। ওই হাতে ধরা বাঁকা দন্ড বা ল্যাসো দিয়ে প্রাণশক্তিকে টেনে বের করে তারা।

আপনি কোনোদিন এসবের পাল্লায় পড়েছিলেন নাকি?

পড়লে তোমার সামনে বসে উত্তর দিতে পারতাম আজ? হো-হো করে হেসে উঠলেন প্রফেসর সোম।

না, মানে আমি ঠিক ওইভাবে বলতে চাইনি। অপ্রস্তুত হই আমি, আমি জানতে চাইছিলাম, আপনার জীবনের কোনো ঘটনায় এদের সঙ্গে এনকাউন্টার হয়েছে নাকি?

গল্পের রশদ খুঁজছো? তা বেশ। বলি তাহলে। আমি তখন ছিলাম ইংল্যান্ডে। চার্চের একটা কাজে, আমাকে প্রিস্টলে বলে একটা গ্রামে যেতে বলা হয়েছিল সেখানে



ছয়

পাঁচ-ছ’টা সস্তার কাঠের চেয়ার-টেবিল। তাতে বসে আছে কয়েকজন স্থানীয় লোক। টিমটিমে বাল্বের আলো। আলো আঁধারে দু’টি বেয়ারা খাদ্য ও পানীয় পরিবেশন করছে। অর্থাৎ গ্রাম্য সরাইখানা যেরকম হয় আর কি

দেওয়ালের এক কোণে ছোট্ট একটা টুলে বসে ঢুলছে সরাইখানার মালিক এডগার।

প্রায় প্রতি টেবিলেই একাধিক লোক বসে আছে। চাপা স্বরে তারা নিজেদের মধ্যে কী যেন আলোচনা করে যাচ্ছে। শুধু একটা টেবিল ব্যতিক্রম। সেখানে একটি মাত্র লোক বসে আছে। তার পরনের দামি পোশাক আর চুলের রঙ জানান দিচ্ছে, সে স্থানীয় নয়।

সরাইখানার দরজায় একটা আওয়াজ হয়।

সবাই আলোচনা থামিয়ে সেদিকে তাকায়, যেন অধীর আগ্রহে কারও জন্য অপেক্ষা করছে তারা। দরজা ঠেলে ভিতরে প্রবেশ করে এক ব্যাক্তি। পরনে কালো ওভারকোট, মাথায় টুপি। বাকিরা বোধহয় কিছুটা নিরাশ‍ই হয়। তারা আবার নিজেদের আলোচনায় ফিরে যায়।

ধীরপায়ে আগন্তুক সরাইখানার মালিকের সামনে গিয়ে দাঁড়ায়।

বলুন? কৌতূহলী চোখ তুলে এডগার প্রশ্ন করে।

রাতে থাকার জন্য আমার একটি রুম চাই।

আপনাকে দেখে তো এদেশি বলে মনে হচ্ছে না। কোনো পরিচয়পত্র আছে?

চার্চের শংসাপত্র রয়েছে। পকেট থেকে একটা কাগজ বের করে আগন্তুক।

রেভারেন্ড রুদ্র সোম? ভারতীয়? এখানে চার্চের কোনো কাজে এসেছিলেন বুঝি?

হ্যাঁ। তবে কাজটা এখানে নয়, এখান থেকে আরও একদিনের পথ। প্রিস্টলেতে, আজ রাতটা বিশ্রামের জন্য এখানে থাকতে চাই।

অবশ্যই রেভারেন্ড। আমি ব্যাবস্থা করে দিচ্ছি। এই, কে আছিস? সাত নম্বার ঘরে নিয়ে যা।

সরাইখানার মালিককে ধন্যবাদ জানিয়ে একটা ছোটো ছেলের পিছু-পিছু দোতলার পথ ধরেন প্রফেসর সোম। সারা রাস্তায় খুব ধকল গিয়েছে। জামা কাপড় লাল ধুলোতে মলিন। রুমে ঢুকেই স্নান করে নিতে হবে, মনে মনে ভাবেন প্রফেসর সোম।



সাত

নাহ্! প্রফেসর সোম অনেক চেষ্টা করলেন, কিন্তু এই ভর সন্ধেবেলায় ঘুমোনো সম্ভব নয় তাঁর পক্ষে। কাল সকাল-সকাল বেরিয়ে বাস ধরতে হবে বলে ভেবেছিলেন, আগেই ঘুমিয়ে নেবেন। সে আশা জলাঞ্জলি দিতেই হল। উঠে পড়লেন প্রফেসর সোম। কিঞ্চিৎ তরল আগুনের ব্যবস্থা করলে যদি ঘুম আসে।

নীচে নেমে প্রফেসর সোম দেখলেন, মোটামুটি সব টেবিলই ভর্তি। শুধু একটা টেবিল একজন বসে আছেন। একা। ভদ্রলোক বোধহয় স্থানীয় নন, অন্তত বেশভূষা তো তাই বলছে।

এক্সকিউজ মি, আমি কি এখানে বসতে পারি?

হুঁ? বসতেই পারেন। ইটস আ ফ্রি কান্ট্রি আই গেস, কিন্তু

কিন্তু? প্রফেসর সোম চেয়ারে বসতে-বসতে জানতে চাইলেন।

কিন্তু ওদের মতো প্রশ্ন করা চলবে না আমাকে। বা জিজ্ঞাসু দৃষ্টি নিয়ে তাকিয়ে থাকা চলবে না আমার দিকে।

কাদের মতো? মাফ করবেন, আপনার কথা আমি কিছুই বুঝতে পারছি না।

ওহ্, আপনি ওদের দলের নন তাহলে?

দেখুন, আপনার বোধহয় কোথাও ভুল হচ্ছে। আমার নাম রুদ্র সোম। আমি একজন ভারতীয়, চার্চের সঙ্গে যুক্ত আছি। এখানেও ওই সূত্রেই আসা। একবারে প্রিস্টলে অবধি যেতে গেলে শরীরের ওপর ভয়ানক চাপ পড়ে যাবে। এই ভেবেই মাঝপথে সেন্ট মন্টিয়াসের এই ছোট্ট গ্রামের ছোট্ট সরাইখানায় আজ রাত্রিবাস আমার।

ওহো! দুঃখিত। আসলে গত কয়েকদিন ধরে আমার সঙ্গে ঘটে চলা কিছু ঘটনার ধাক্কায় আমি একটু অস্থির অবস্থায় আছি। এনিওয়ে, আমার নাম স্যামুয়েল জোন্স। আমি একটা বড়ো ল-ফার্মের অ্যাডভাইসার হিসেবে কাজ করি। শহুরে ক্লায়েন্টদের ব্যবসা বাড়ানোর জন্য গ্রামে-গঞ্জে ঠিকঠাক প্রপার্টি খুঁজে বেড়ানোই আমার কাজ। এই ক্ষেত্রে আমি, শুনতে গর্বের মতো শোনালেও কথাটা খাঁটি, ওয়ান অফ দ্য বেস্ট! সেই সূত্রেই সেন্ট মন্টিয়াসে আসা। কিন্তু তারপর

কথা বলতে বলতে কিছুটা অন্যমনস্ক হয়ে গেলেন স্যামুয়েল।

তারপর? প্রফেসর প্রশ্ন করলেন।

সেন্ট মন্টিয়াস আর আমাকে ছাড়ল না। মৃদু হেসে বলে উঠলেন স্যামুয়েল।

ঠিক বুঝলাম না মিস্টার স্যামুয়েল।

শুনবেন আমার গল্প মিস্টার সোম? বিশ্বাস করবেন তো? অবশ্য আপনারা চার্চের লোক। আশা করি ভালোই বুঝবেন এ-সব।

বলেই দেখুন না। বাকিটা পরমপিতার ওপর ছেড়ে দিন।

হাহা পরমপিতা! আলোর অধিকর্তা, ভালো বলেছেন নামটা। কিন্তু এখানে অন্ধকার ছাড়া আর কিছু নেই। আমার গল্পটা আমি বলব। তার শর্ত একটাই। কাউন্টারে রাখা ফাইনেস্ট স্কচখানা আপনাকে আমাকে খাওয়াতে হবে কিন্তু।

এই ব্যাপার! বেশ তো, সেই কথাই রইল।

চেয়ার থেকে ইশারা করলেন প্রফেসর সোম এক ওয়েটারের দিকে। ইতিমধ্যে একটা অদ্ভুত ব্যাপার খেয়াল করলেন তিনি। আশেপাশে সব টেবিলে বসা প্রতিটি লোক, কাউন্টারে বসে থাকা সরাইখানার মালিক এডগার, এমনকি সেই ওয়েটারও, প্রফেসরদের টেবিলের দিকে তাকিয়ে আছে, চোখে অপার কৌতূহল নিয়ে।



আট

ইগনোর করুন ওদের। ওরা তাকিয়ে আছে আমার মূর্খামির কথা ভেবে। ওরা মুখিয়ে আছে আমার অন্তিম পরিণতির জন্য। গ্লাসে চুমুক দিয়ে বলে উঠলেন স্যামুয়েল।

ভালো স্কচ হচ্ছে ভালো বন্ধুর মতো। যত বয়স বাড়বে, তত বন্ধুত্বের আমেজ আসবে। কী বলেন? হেসে উঠলেন স্যামুয়েল।

আজ্ঞে হ্যাঁ। তবে এই মুহূর্তে স্কচের চেয়েও আমি আপনার গল্পটা নিয়ে বেশি আগ্রহী। মাথা নেড়ে বললেন রুদ্র সোম।

বলছি-বলছি। জানেন, আজ থেকে ঠিক পাঁচদিন আগে যখন সেন্ট মন্টিয়াসে এসেছিলাম, স্বপ্নের মতো লেগেছিল চারদিকে ছোট্ট ছোট্ট টিলা-পাহাড় আর জঙ্গলে ঘেরা এই গ্রামটাকে। কিন্তু সেই স্বপ্নই যে কবে দুঃস্বপ্ন হয়ে গেল, বুঝতেও পারলাম না। আগেই বলেছি আমার কাজটা সম্বন্ধে। প্রপার্টি ডিলিঙ-এ আমার বেশ সুনাম আছে, তাই এই জায়গায় এসেই ডিল ফাইনাল করতে আমায় বেশি সময় লাগেনি। কিন্তু

কিন্তু?

ওই কিন্তুটাই যে কাল হল মিস্টার সোম। এই সরাইখানা থেকে বেরিয়ে বাঁ দিকে বেশ কিছুদূর যাওয়ার পর থেকে একটা ফার্মহাউস পড়ে। নিঃসন্তান মালিক বুড়ো রুথের পক্ষে আর তার বড়ো ফার্ম হাউস চালানো সম্ভব ছিল না। তাই সে শহরে গিয়ে আমাদের কোম্পানির সঙ্গে যোগাযোগ করেছিল। সেই সূত্রেই আমার এখানে আসা।

বুড়ো রুথের ফার্মহাউস আমার বেশ ভালো লাগল। বিশাল এরিয়া জুড়ে বিস্তৃত ফার্ম। এখানে ঠিকঠাক দাঁড় করালে করলে ভালো রিটার্ন পাওয়া যাবে। অফিসিয়াল ডকুমেন্ট সইসাবুদ করে, রুথের বাড়িতে ছোটোখাটো একটা ভোজ সেরে আমি আর রুথ বাগানে বিশ্রাম নিচ্ছিলাম। অস্তগামী সূর্য, দূরে ছড়িয়ে থাকা জঙ্গলের মাথায় আলো আঁধারি, আর বুড়ো রথের নিজের ফার্মের বানানো ওয়াইন। আহ্! সময়টা যেন থমকে গেছিল। ঠিক তখনই

স্যামুয়েল কিছুটা থমকে গেলেন যেন।

তখনই কী, মিস্টার স্যামুয়েল? প্রফেসর সোম প্রশ্ন করলেন।

ঠিক তখনই দূর পাহাড়ের ওপর একটা ছোট্ট কাঠের বাড়ির ওপর আমার নজর পড়ল, জানেন।



নয়

ওকথা ভুলেও ভাববেন না মিস্টার স্যামুয়েল। ওদিকে তাকালেও চরম অভিশাপ নেমে আসতে পারে আপনার ওপরে। চাপা গলায় বলে উঠল বুড়ো রুথ।

মানে? অবাক বিস্ময়ে প্রশ্ন করলেন স্যামুয়েল, অভিশাপ?

ওই পাহাড়ের ওপরের বাড়িটা। আপনি ওটাই দেখছেন, তাই না?

হ্যাঁ। আমি ওটাই দেখছিলাম।

ওটা শয়তানের বাড়ি। ওর দিকে তাকানো বা ওর সম্বন্ধে কথা বলাও পাপ। মাথা নাড়ে বুড়ো রুথ।

যত্তসব গ্রাম্য কুসংস্কার! হেসে ওঠেন স্যামুয়েল।

আপনারা শহরের মানুষ সায়েব। বিজলি বাতির উজ্জ্বল আলোতে অনেক অন্ধকার আপনাদের চোখ এড়িয়ে যায় বইকি। কিন্তু এখানের ব্যাপারটা আলাদা সাহেব। এখানে অন্ধকার নামতেই ওই কালো জঙ্গল, ওই প্রাণহীন ধূসর পাহাড়, এরা সবাই কথা বলতে শুরু করে।

ওইসব ছাইপাঁশ ভেবেই আপনারা এত পিছিয়ে আছেন, বুঝলেন! ওই টিলা-পাহড়ের ওপর কত সুন্দর একটা টুরিস্ট স্পট হতে পারে। সেই নিয়ে কোনো ধারণা আছে আপনার? আর সেটা হলে লোকের কাজ হবে, রুজিরোজগার হবে। তার বদলে শয়তান !

আপনি কি ওই পাহাড়ের মাথায় যাওয়ার কথা ভাবছেন?

হ্যাঁ। এসেছি যখন, একটা বিজনেস ডিলের সঙ্গে আরেকটাও করে যাই। সেটা শয়তানের সঙ্গে হলেই বা মন্দ কী? হেসে উঠলেন স্যামুয়েল।

তাহলে শয়তানের আগে আমিই আপনাকে! বুড়ো রুথের শরীরে যেন অসুর ভর করল। দু’হাতে সে চেপে ধরল স্যামুয়েলের গলা। ঘটনার আকস্মিকতায় স্যামুয়েল হতবুদ্ধি হয়ে গেলেন। কী করবেন বুঝে উঠতে পারছিলেন না।

আমার সব কেড়ে নিয়েছে ওই পাহাড়! আর কারোর কোলের সন্তান হারিয়ে যাক, এ আমি হতে দেব না। ওই শয়তানের হাত পৌঁছানোর আগে আমিই

বুড়ো হাড়ে যে এতো জোর থাকতে পারে, ধারণা করতে পারেননি স্যামুয়েল। হুঁশ ফিরে পেয়ে এক ঝটকায় বুড়ো রুথকে মাটিতে ফেলে, তাকে মাটিতে চেপে ধরেন তিনি।

আমার সব কেড়ে নিয়েছে ওই খুনী পাহাড় সাহেব। বুড়োর গলায় শরীরের নয়, বরং আরও গভীর কোনো উৎস থেকে উঠে আসা কষ্ট খুঁজে পান স্যামুয়েল, আপনি যাবেন না ওদিকে। গেলে আপনিও ফিরে আসতে পারবেন না, আমার ছোট্ট ছেলেটার মতো। ওই শয়তান সবাইকে টেনে নেয় নিজের কাছে।

হাউ হাউ করে কাঁদতে থাকে বুড়ো রুথ

মাথায় একরাশ চিন্তা নিয়ে সরাইখানায় ফিরে আসেন স্যামুয়েল। এর আগে ক্লায়েন্টদের জন্য নানা অনুসন্ধান চালাতে গিয়ে অনেক অভিশপ্ত জায়গা, অনেক হানাবাড়িতে রাত কাটাতে হয়েছে স্যামুয়েলকে। কিন্তু এবারে অন্য একটা ব্যপার তাঁকে বেশি ভাবিয়ে তুলেছিল। এমন কাউকে তিনি পাচ্ছেন না যে কিছুটা হলেও তাঁকে জায়গাটা সম্বন্ধে কিছু তথ্য দিতে পারে, আলোর হদিশ দিতে পারে।

সরাইখানার মালিক এডগারকে এ ব্যাপারে জিজ্ঞেস করতে গিয়ে রীতিমত অপমানিত হতে হল স্যামুয়েলকে। এডগার পারলে তাকে গলাধাক্কা দিয়ে তক্ষুনিই সরাইখানা থেকে বেরই করে দিত। নেহাত অতিথির সম্মানার্থে সে থেমে গেছিল।

অবশেষে এক বুড়ো মাতালকে দিয়ে কাজ হল। ফ্রিতে পাওয়া মদের ঘোরে বুড়ো অবশেষে বলল সেই কাহিনি, যাকে ঘিরে পাহাড় চূড়ায় এই আতঙ্ক ছড়িয়েছে।

সেই জড়ানো গলার ততোধিক জড়ানো গল্পের সারমর্ম মোটামুটি এরকম।



বহুযুগ আগে সেন্ট মন্টিয়াসে খুব ধনী দুটো পরিবার ছিল। দুটো পরিবারই খুব প্রভাবশালী ছিল, তাই কিছু-না-কিছু নিয়ে তাদের মধ্যে ঝগড়া বিবাদ লেগেই থাকত। অথচ বিধাতার পরিহাসে সেই পরিবারের দুই ছেলেমেয়ের মধ্যেই হয় দারুণ প্রেম! রোমিও-জুলিয়েটের মতো ট্র্যাজেডি হয়নি এক্ষেত্রে। বরং বহু বাধা-বিপদ হাসি-কান্না ঝগড়া-বিবাদ পেরিয়ে তারা নাকি শেষপর্যন্ত দুই পরিবারকে এক করে। তাদের বিয়েও হয়ে যায়।

কিন্তু এরপরেই নেমে আসে দুর্ভাগ্যের কালরাত্রি।

মধুচন্দ্রিমার জন্য নবযুগল তাদেরই এক পরিবারের বানানো ঐ পাহাড় চূড়ার কটেজে গেছিল। দু’দিন পেরিয়ে যাওয়ার পরেও তারা নীচে নামছে না দেখে দু’তরফ থেকেই লোকজন খোঁজ নিতে সেখানে যায়। তারা কেউই ফিরে আসেনি! এমনকি স্থানীয় প্রশাসন থেকেও এই ব্যাপারে অনুসন্ধান চালানো হয়। স্থানীয় শেরিফ আর তার টিম গেছিল ওই পাহাড়ের মাথায়। কিন্তু তারাও উধাও হয়ে যায়!

সেই থেকে স্থানীয়দের মধ্যে আতঙ্ক ছড়িয়ে পড়ে। লোকে বলে, ওই পাহাড় শয়তানের পাহাড়। যে একবার ওই পাহাড়ের রাস্তা ধরবে, তাকে শয়তান টেনে নরকে নিয়ে যাবে ইত্যাদি-ইত্যাদি। ফলে সেন্ট মন্টিয়াসের ওই পাহাড় নিয়ে আলোচনাও করতে চায় না কেউ।



দশ

ওই রকম একটা নির্জন পাহাড়ের ওপর একটা ছোট্ট হোটেল আর একটা ছোট্ট রেস্তোরা। উফ্! ক্লায়েন্টকে কী দুর্ধর্ষ একটা প্যাকেজ বিক্রি করা যাবে, ভেবেই আপ্লুত হলেন স্যামুয়েল।

কিন্তু তার জন্য আগে জানতে হবে, পাহাড়ের ওপর ওই বাড়িখানা কার? কার থেকে ওটা কিনতে হবে? সেন্ট মসিয়াসের লোকজনের যা ভাব দেখা গেল ঐ পাহাড়খানা নিয়ে, তাতে এদের কাছ থেকে অন্তত এ ব্যাপারে কিছু জানা যাবে বলে মনে হয় না। সেটা অবশ্য কোনো সমস্যাই নয়। শহরে ফিরে এই ইনফর্মেশান জমি দপ্তর থেকে জোগাড় করতে বেশি বেগ পেতে হবে না তাঁকে।

তবে সবচেয়ে গুরুত্বপূর্ণ জিনিস হল নিজের চোখে পাহাড়চূড়াটা দেখে আসা। তবেই না ক্লায়েন্টকে কনভিন্স করানো যাবে। শুধু প্রাকৃতিক বিশেষত্বই নয়, টিলাটা ঘিরে স্থানীয়দের যে ভয় আর রহস্যের মিথটা রয়েছে সেটাও ভাঙা প্রয়োজন। নইলে কাজকর্মের জন্য লোক পাওয়া যাবে কী করে?

কেউ জানতে পারলে আটকে দেবে। তাই ভোরবেলা কাউকে কিছু না জানিয়ে, ছোট্ট একটা ব্যাগে কিছু দরকারি জিনিস নিয়ে বেরিয়ে পড়লেন স্যামুয়েল। গন্তব্য সেই রহস্যময় পাহাড়চূড়া। কালকেই পাহাড়ে ওঠার রাস্তাটা দেখে নিয়েছিলেন স্যামুয়েল।

‘মনটিয়াস এস, মালুম এসট’

কাঁটাতারের বেড়া টিলার শেষ আর সমতলের শুরুর মাঝে। সেখানেই লাগানো ছিল একটা জং ধরা টিনের বোর্ড। তাতে ল্যাটিন ভাষায় লেখা সাবধানবাণীটা চোখে পড়ল স্যামুয়েলের।

‘সামনে শয়তান, তোমাকে সতর্ক করা হচ্ছে’

যত্তসব গ্রাম্য কুসংস্কার, মনে মনে হাসলেন স্যামুয়েল। কাঁটাতারের বেড়া টপকাতে খুব বেশি বেগ পেতে হল না তাঁর। বেড়ার এপারে এসেই একটা অদ্ভুত জিনিস খেয়াল করলেন স্যামুয়েল। কাঁটাতারের এপাশ থেকেই গাছপালা কেমন যেন একটা বিবর্ণ, নিষ্প্রাণ চেহারা নিয়েছে।

একটা প্রায় অষ্পষ্ট হয়ে যাওয়া পায়ে হাঁটা পথ ওই চূড়া অবধি চলে গেছে। তবে সেই পথে যে বহুদিন কেউ হাঁটেনি সেটা রাস্তার ওপর জমে থাকা আগাছার সারি দেখেই বুঝতে পারলেন স্যামুয়েল। ব্যাগ থেকে লম্বা ছুরিখানা বের করে আনেন তিনি। মানুষজন না থাকুক, এসব জায়গায় বুনো জন্তুর ও ভয় থাকতেই পারে। চুপচাপ এগিয়ে চলেন স্যামুয়েল।

এবড়ো-খেবড়ো পাহাড়ি পথ। ঝোপঝাড়, কাঁটাগাছ এড়িয়ে চলাই দায়। মাথার ওপরে সূর্যও লম্বা-লম্বা গাছের আড়ালে ঢেকেছে। বুনো জন্তু তো দূরের কথা, একটা পাখির ডাকও কানে আসেনি তাঁর। গাছের শুকনো পাতা পড়ার আওয়াজ ছাড়া আর কিছুই শোনা যাচ্ছে না। প্রাণহীন লম্বা লম্বা গাছে ছাওয়া, আলোআধাঁরির কুয়াশায় ঢাকা এই নির্জন পাহাড় যেন বহির্জগৎ থেকে বিচ্ছিন্ন সাক্ষাৎ এক মৃত্যুপুরী। স্থানীয় লোকের ভয় পাওয়াটা খুব স্বাভাবিক, মনে মনে ভাবলেন স্যামুয়েল।

ধুপ!

কাছাকাছি কোথাও ভারী কিছু যেন একটা পড়ল। থমকে দাঁড়ালেন স্যামুয়েল, কান খাড়া করে রইলেন আবার কিছু শোনা যায় কি না। কানের পাশ দিয়ে দু’ফোঁটা ঘাম ঝরে পড়ল তার।

ধুপ!

ওই তো আবার শব্দটা হল! হাতের ছুরিটাকে শক্ত করে ধরলেন স্যামুয়েল। আওয়াজটা যেন এবারে কিছুটা কাছে হল। নাহ্, ব্যাপারটা এবারে সত্যিই গোলমেলে ঠেকছে। না এলেই বোধহয় ভালো হত। কী করবেন স্যামুয়েল? ফিরে যাবেন? অন্ধবিশ্বাস আর কুসংস্কারের কাছে হার মানবেন শেষ অবধি? কিন্তু তাহলে যে নিজের কাছেই নিজে ছোটো হয়ে যাবেন স্যামুয়েল।

‘এসেছি যখন, সবটা দেখেই যাব। তার জন্য যা মূল্য দিতে হয়, আমি দেব!’ মনে মনে বললেন স্যামুয়েল, হাঁটতে থাকলেন তিনি।

অনেকক্ষণ আর কোনো শব্দ আসেনি। তাহলে পাথর-টাথর কিছু গড়িয়ে পড়েছিল বোধহয়। ব্যাগ থেকে জল বের করে খেলেন স্যামুয়েল। নিজের নির্বুদ্ধিতায় হাসি পেল তার।

কিন্তু ওটা কী?

শিউরে উঠলেন স্যামুয়েল। গাছের মধ্যে ঝুলন্ত একটা লম্বা কংকাল! কোনো সরীসৃপের দেহাবশেষ কি? তাই তো। ধীরে-ধীরে বাকি গাছগুলোর দিকেও নজর গেল তাঁর। অনেক গাছেই কোনো না কোন প্রাণীর অবশেষ এমনভাবে গাছের সঙ্গে আটকে আছে যে মনে হচ্ছে যেন তাদের অজান্তেই কেউ তাদের চিরতরে ঘুম পাড়িয়ে দিয়েছে।

ধুপ! ধুপ্!

এবারে আওয়াজটা পেছন থেকেই এল। চমকে পিছনে ফিরে তাকালেন স্যামুয়েল।

একটা জমাট বাঁধা অন্ধকার যেন ছুটে আসছে তাঁর দিকে!

আর স্থির হয়ে থাকা সম্ভব হল না। দিকবিদিক জ্ঞানশূন্য হয়ে দৌড়তে শুরু করলেন স্যামুয়েল। কাঁটা ঝোপে লেগে কত জায়গা যে ছড়ে গেল তার ইয়ত্তা নেই। পাথরে ঘষা খেয়ে কত রক্তবিন্দু যে ঝরে পড়ল, সেদিকেও হুঁশ ছিল না স্যামুয়েলের। যে করেই হোক, ওই অজানা বিভীষিকার হাত থেকে মুক্তি পেতে হবে তাকে। দৌড়তে-দৌড়তে কখন যে তিনি পাহাড়চূড়ায় পৌঁছে গেছেন, খেয়াল ছিল না স্যামুয়েলের। হঠাৎ দেখলেন, সামনেই সেই কাঠের বাড়িটা, যাকে ঘিরে এতো রহস্য।

কিছু একটায় হোঁচট খেয়ে মুখ থুবড়ে পড়লেন স্যামুয়েল। উঠে দেখলেন, একটা নরকংকাল। না। একটা নয়, বরং অজস্র নরকংকাল ইতস্তত ছড়িয়ে আছে। তাদের দেহে লেগে থাকা পোশাকের জীর্ণ অবস্থা দেখেও তাতে কোনো হিংস্র পশুর আক্রমণের কথা মনে হয় না। বরং মনবে হয়, যেন হঠাৎ করেই মানুষগুলো খোলা আকাশের নীচে ঘুমিয়ে পড়েছে।

ধপ্!

এবারে আওয়াজটা একদম কাছ থেকে এল। ঘাড়ের কাছেও কেউ কি নিঃশ্বাস ফেলল? আর ভাবার সময় ছিল না স্যামুয়েলের। তিনি সোজা বাংলোর দিকে দৌড় লাগালেন।

অদ্ভুত ব্যাপার! এতদিনের পরিত্যক্ত বাড়ির ভেতরখানা এত সুন্দর রয়েছে কীভাবে? কেউ যেন রোজ যত্ন নিয়ে তাকে পরম মমতায় রক্ষণাবেক্ষন করে

চলেছে।

কিন্তু এসব ভাবার সময় এটা নয়, নিজেকে মনে-মনে দুষলেন স্যামুয়েল। বরং সামনের দরজায় যে বিপদ দাঁড়িয়ে রয়েছে, তাকে কোনোভাবে এই বাড়িতে আটকে ফেলে স্যামুয়েলকে ফিরতি পথ ধরতে হবে। কিন্তু ওই বিভীষিকাকে কি এই বাড়ির দুর্বল দেওয়ালগুলো আটকে রাখতে পারবে? বা এই বাড়িটাই যদি তার নিজের হয়?

উফ্! আর ভাবতে পারছেন না তিনি

বাড়িটার শেষ প্রান্তে পৌঁছে গেছেন স্যামুয়েল। আশেপাশে ছড়িয়ে পড়ে থাকা আসবাবপত্র দেখে সেটা রান্নাঘর বলেই মনে হচ্ছে। লুকোনোর জায়গা খুঁজতে গিয়ে হঠাৎ তাঁর নজরে পড়ল বাঁদিকের দেওয়ালের মাঝ দিয়ে একটা চোরাকুঠুরির সিঁড়ি নেমে গেছে। অন্য কোনো সময় ওই অন্ধকার সিঁড়ি দিয়ে নামতে দশবার ভাবতেন স্যামুয়েল। কিন্তু তখন তাঁর মাথায় ওসব ছিল না। বরং ডানহাতে ছুঁরিটা আরও শক্ত করে ধরলেন স্যামুয়েল। বুক ভরে একটা শ্বাস নিলেন, বাঁহাত দিয়ে পকেট থেকে টর্চটা বের করে আনলেন। তারপর চোরাকুঠুরির অন্ধকার সিঁড়ি ধরে নামতে শুরু করলেন। পেছনের পায়ের শব্দ তখন জানান দিচ্ছে, সে বিভীষিকা এগিয়ে আসছে ওদিকেই।



এগারো

কী? সবটাই একেবারে গাঁজাখুরি শোনাল, তাই তো? এক চুমুকে হাতের গ্লাসটা শেষ করে প্রশ্ন করলেন স্যামুয়েল।

আজ্ঞে না। আপনি আমার কর্মক্ষেত্র সম্বন্ধে জানলে এ চিন্তা আপনার মাথায় আসত না। কিন্তু তারপর কী হল? সেই চোরাকুঠুরিতে নেমে আপনি কী দেখলেন? প্রশ্ন করলেন প্রফেসর সোম।

পুরোনো দিনের বাড়িতে মাটির নীচে ওয়াইন রাখার ব্যবস্থা থাকত। এটাও ছিল সেরকমই একটা সেলার। ইতস্তত ছড়িয়ে থাকা ভাঙা ওয়াইনের বোতলগুলো সেটাই জানান দিচ্ছিল। তবে আরও একটা জিনিস ছিল সেখানে।

কী জিনিস?

একটা কফিন।

কফিন?

হুঁ। একটা কফিন। আর তাতে কী ছিল জানেন?

কী?

এক মহিলার মৃতদেহ।

মৃতদেহ বলতে মমি?

উঁহু। একদম ফ্রেশ একটা মৃতদেহ। শরীরের উত্তাপ বলছিল, সে কিছুক্ষণ আগেই মারা গেছে! এবার আর বিশ্বাস করতে পারছেন না, তাই তো?

আপনি বলতে থাকুন স্যামুয়েল। প্রফেসর সোম মাথা নাড়লেন।

ওই চরম বিপদের মুহূর্তেও জানেন, আমার কীভাবে যেন একটা ধারণা হয়ে গেছিল, যে ওই বিভীষিকার হাত থেকে কেউ যদি আমাকে লুকিয়ে রাখতে পারে তাহলে সেটা ওই কফিনই। আমি ঢুকে পড়লাম ওই কফিনের মধ্যে। ছোট্ট জায়গাটুকু ভাগ করে নিলাম সেই নীরব শরীরের সঙ্গে। বিশ্বাস করুন, এ ছাড়া আর কোনো বাঁচার উপায় আমি ভেবে উঠতে পারিনি।

তারপর?

তারপরের অংশটা শুধুই পালানোর। ক্ষত-বিক্ষত শরীর আর বিধ্বস্ত মন নিয়ে, ওই বিভীষিকার চোখ এড়িয়ে কীভাবে আমি সরাইখানায় ফিরে এলাম, তা নিজেই জানি না।

হুঁ। মাথা নাড়লেন প্রফেসর সোম।

ওই অবস্থায় আমাকে দেখে এই সরাইখানার মালিক এডগারের প্রতিক্রিয়া কেমন ছিল, জানেন?

কেমন ছিল?

এডগার বলেছিল, ‘স্যামুয়েল, তোমার মূর্খামির চরম মূল্য চোকাতে হবে তোমাকেই। সেন্ট মন্টিয়াস আর কিন্তু তোমাকে ছাড়বে না। আমি তোমাকে বারণ করেছিলাম, কিন্তু তুমি শুনলে না। এবার অপেক্ষা করো তোমার অন্তিম পরিণতির জন্য।

মানে? ঠিক বুঝলাম না।

আমিও সেদিন বুঝিনি। তবে আজ বুঝি। মুচকি হাসেন স্যামুয়েল।

হেঁয়ালি করে সময় নষ্ট করবেন না প্লিজ। যদি আপনি প্রকৃত সত্যটা বলেন, আমি হয়তো আপনার কিছুটা সাহায্য করতে পারি। বিরক্ত কণ্ঠে বলেন রুদ্র সোম।

আমার সাহায্য? না মহাশয়, স্বয়ং শয়তান ভিন্ন কেউ আমার আর সাহায্য করতে পারবে না। এমনকি আপনার পরমপিতাও নয়! পাগলের মতো হেসে ওঠেন স্যামুয়েল।

এডগার-রা সেদিন কী বলতে চেয়েছিল সেটা আমি ওই ঘটনার পরদিনই টের পেলাম। নিজেকে কিছুটা সামলে নিয়ে ভোরবেলায় বেরিয়ে পড়েছিলাম। একটাই বাস যায় এখান থেকে শহরে, সেটা ধরে ফিরতে চেয়েছিলাম। কিন্তু

কিন্তু কী?

বাসটা কিছুদূর যাওয়ার পরেই থেমে যায়, খবর আসে বাস আর যাবেনা আজকের মতো। সামনের মোড়ে নাকি উপর থেকে পাথর এসে পড়েছে, রাস্তা বন্ধ। হতোদ্যম হয়ে নেমে পড়ি, ফিরে আসি এই সরাইখানায় আবার। এডগার মুচকি হাসে। ওরা যেন জানত, এটাই হবে। সেদিনটা কোনোমতে কাটিয়ে আবার পরদিন ভোরের বাসে চেপে বসি। সেদিন বাসটা আর স্টার্টও নেয়নি।

কেন? প্রফেসর সোম প্রশ্ন করেন।

যান্ত্রিক গোলযোগ। আমি অবশ্য হাল ছাড়িনি। সেন্ট মন্টিয়াস যেভাবেই হোক আমাকে ছাড়তেই হত ওই বিভীষিকার হাত থেকে রক্ষা পেতে। পরদিন ভোরে আমি আবার ঐ বাসে চাপতে যাই। কিন্তু

কিন্তু?

স্থানীয় বাসের যাত্রীরা আমাকে আর বাসে চাপতে দেয়নি সেদিন।

কেন?

কারণ ওরা জানে সেন্ট মন্টিয়াস আমাকে আর ছাড়বে না। আর আমি বাসে বসলে ওদের বাসও আর ছাড়বে না। এই পর্যন্ত বলেই হো হো করে আগের মতই পাগলের মত হাসতে থাকেন স্যামুয়েল।



বারো

মদের ঘোরে প্রায় বেহুঁশ, স্যামুয়েলকে তার রুমে শুইয়ে দিয়ে এলেন প্রফেসর সোম। নিজের শোয়ার প্রস্তুতি নিতে গিয়েও তিনি বুঝলেন, স্যামুয়েলের ঘটনাটাই তাঁর মাথায় ঘুরছে। লোকটার মদ খাওয়ার বহর দেখে, পুরোপুরি তাকে পুরোপুরি বিশ্বাস করতে মনও চায় না। এদিকে সরাইখানার বাকি লোকেদের কনস্ট্যান্ট তাদের টেবিলের দিকে তাকিয়ে থাকা দেখে এটাও মনে হয় যে সেন্ট মন্টিয়াসে কিছু একটা গড়বড় আছে।

এটুকু প্রফেসর সোম বুঝেছেন, তিনি আসলে যে কাজেই আসুন না কেন, কোনো না কোনো অন্য সমস্যায় জড়িয়ে পড়বেনই। তাই ঝুঁকি নেননি তিনি। স্যামুয়েলের ঘরের জানলায় দরজায় বিছানার চারপাশে কালো লবণ ছড়িয়ে দিয়ে এসেছেন। বেহুঁশ স্যামুয়েলের গলায় ঝুলিয়েছেন দেশি রসুনের মালা।

এইসব ভাবতে ভাবতে কখন যে চোখের পাতা জুড়িয়ে গেছিল প্রফেসর সোম বুঝতেও পারেননি। হঠাৎ একটা পাশবিক আর্তনাদে তাঁর ঘুমটা ভেঙে যায়। এক মুহূর্তের জন্য হতবুদ্ধি হলেও, কোত্থেকে এই আর্তনাদ আসছে সেটা বুঝতে দেরি হয়নি প্রফেসরের।

এক লাফে বিছানা উঠে পড়েন তিনি। ব্যাগ থেকে প্রয়োজনীয় কিছু জিনিস বের করেই ছুটে যান তিনতলায়, স্যামুয়েলের রুমের দিকে।

যেমনটা আন্দাজ করেছিলেন ঠিক তাই হয়েছে! তিনতলায় ওঠার সিঁড়ির মুখ ঘিরে রয়েছে সরাইখানার মালিক এডগার আর তার এক বেয়ারা।

প্রফেসরকে দেখেই রক্তচক্ষু নিয়ে তারা বাধা দিতে চাইল। কিন্তু স্থূলকায় স্লথগতি এডগার আর তার বেয়ারার পক্ষে বিদ্যুৎগতির প্রফেসরকে আটকানো সম্ভব ছিল না। তাদের প্রায় ধাক্কা দিয়ে সরিয়ে প্রফেসর তিনতলায় উঠে এলেন। তারপর ছুটে গেলেন স্যামুয়েলের ঘরের দিকে।

এক লাথিতে বন্ধ দরজাটা খুলে ফেললেন প্রফেসর। কিন্তু এর পরের দৃশ্যটার জন্য প্রস্তুত ছিলেন না তিনি। তার শিরদাঁড়া বেয়ে একটা হিমেল স্রোত বয়ে গেল।

প্রফেসর দেখলেন স্যামুয়েল বিছানার ওপর শুয়ে কাটা মুরগির মতো ছটফট্ করে চলেছে। অসহ্য যন্ত্রণায় তার মুখ থেকে বেরিয়ে আসছে আর্তনাদের পর আর্তনাদ। তার ওপর ঝুঁকে রয়েছে কালো আলখাল্লা পরা একজন, যার মুখ দেখা যাচ্ছে না।

তুমি যেই হও, এই মুহূর্তে স্যামুয়েলের থেকে দূরে সরো! দাঁতে দাঁত চেপে বলে উঠলেন প্রফেসর। কিন্তু সেই মূর্তির মধ্যে কোনো ভাবান্তর লক্ষ্য করা গেল না। বরং স্যামুয়েলের চিৎকারের তীব্রতা আরো বেড়ে গেল।

আরে! কী?

দারুণ আতঙ্কে গলার আওয়াজ হারিয়ে ফেললেন রুদ্র সোম। তিনি দেখলেন, স্যামুয়েলের শরীরে একটা আঙ্গুল ছুঁয়ে রয়েছে সেই আলখাল্লা পরা মানুষটি। স্যামুয়েলের শরীরটা নিমেষে বুড়িয়ে যাচ্ছে! চর্বি, মাংস, চামড়া নিমেষে হাড়ের সঙ্গে মিশে যাচ্ছে।

পকেট থেকে রিভলবারটা বের করে সেই মূর্তির দিকে বেশ কয়েকটা সিলভার বুলেট দেগে দিলেন প্রফেসর। বারুদের ধোঁয়ায় ঘরটা ভরে গেল। কিন্তু এক বিন্দুও নড়ল না সেই মূর্তি!

শেষ অস্ত্র হিসেবে পবিত্র জেরুজালেমের তেল-বালির মিশ্রনের বোতলটা তার দিকে ছুড়ে মারলেন প্রফেসর। বিকট একটা শব্দ করে বোতলটা তার গায়ে লেগে ভেঙে গেল। মিশ্রণটা ছড়িয়ে পড়ল তার সারা গায়ে। এবার সেই মূর্তিটা প্রফেসরের দিকে ফিরে তাকাল।

বীভৎস সেই দৃষ্টির সামনে একটু কুঁকড়ে গেলেন প্রফেসর।

কালো আলখাল্লার মোড়া শরীরটায় যেটুকু নজরে আসে, তাতে এক বিকৃত বিভীষিকাই দৃশ্যমান হয়। দীর্ঘদিন ধরে গলে পচে শুকিয়ে যাওয়ার পর কোনো লাশের যে অবস্থা হয়, ঠিক তেমনই চেহারা সে মূর্তির। শুধু তার চোখের দুটো কোটরে যেন নরকের ধিকধিকে আগুন জ্বলছে! সময় যেন থমকে গেছে সেখানে।

বিকট শব্দ করে সেই মূর্তি প্রফেসরের দিকে তাকিয়ে হাসতে শুরু করল। জীবনে প্রথমবার, অসহায়ের মত দাঁড়িয়ে দাঁড়িয়ে প্রফেসর সোম দেখতে থাকলেন, কীভাবে সেই বিভীষিকার স্পর্শে, স্যামুয়েলের তরতাজা শরীরটা একটু একটু করে দুমড়ে মুচড়ে একটা ছোট্ট একটা শুকনো ধূলোর পিন্ডে পরিণত হচ্ছে।



তেরো

সে রাতে স্যামুয়েলের রুম থেকে কীভাবে নিজের রুমে ফিরে এসেছিলেন প্রফেসর সে কথা তার মনে পড়ে না। তাঁর শুধু এটুকু মনে পড়ে যে, সেই রাতের মতো অসহায় নিজেকে আগে কখনও লাগেনি। তাঁর জ্ঞান, বুদ্ধি, অভিজ্ঞতা সব যেন চিৎকার করে তাঁর উদ্দেশে ব্যঙ্গোক্তি উচ্চারণ করছিল।

নাহ্! এভাবে হাত-পা গুটিয়ে বসে থাকা সম্ভব নয় তাঁর পক্ষে। আজকের দিনটা সময় নিতে হবে। তার মধ্যেই দুটো কাজ করতে হবে প্রফেসরকে।

এক, চার্চকে পুরো ঘটনাটা জানিয়ে ইমিডিয়েটলি টেলিগ্রাম করতে হবে, যাতে বাকিটা তাঁরা এসে সামলান।

দ্বিতীয়টা হল, কাল রাতের সেই ঝড় বয়ে যাওয়ার পর প্রফেসরের কিছুটা সময় দরকার নিজেকে সামলে নিতে। নিজের স্নায়ুগুলোকে চাঙ্গা করে তবেই না আগামী যুদ্ধে ঝাঁপাতে পারবেন তিনি।

ভেতরে আসতে পারি? রুমের দরজায় কড়া নাড়ার শব্দ হল। কি-হোলে চোখ রাখলেন প্রফেসর। এক বৃদ্ধ পাদ্রি দরজার ওপাশে দাঁড়িয়ে আছেন। দরজা খুলে দিলেন প্রফেসর, আসুন।

ধন্যবাদ। এই সময়ে এসে আপনাকে বিরক্ত করার জন্য ক্ষমাপ্রার্থী। তবে লোকমুখে আপনার কথা শুনে, আর কাল রাতের ঘটনা জেনে আমি আসতে বাধ্য হলাম। এমন ঘটনা এখানে নতুন নয়। তবে আপনি এখানে নতুন।

আপনি কি আমাকে চেনেন? কিন্তু আপনাকে তো ঠিক মনে পড়ছে না আমার। প্রশ্ন করলেন প্রফেসর।

দুঃখিত। আমি আমার নিজের পরিচয় দিতেই ভুলে গেছি। আমি ফাদার জোসেফ। লোকাল চার্চের দেখাশোনা করি আমি। তুমি আমার থেকে বয়সে অনেকটাই ছোটো হবে, তাই তুমি করেই বলছি। আমি চার্চের কাজে যখন শহরে যাই, মাঝে মাঝে তোমাদের কথা শুনি। বিশেষ করে তোমার নাম তো আমি অনেক শুনেছি। পরমপিতার আলোর যোদ্ধা হয়ে তুমি কত ভালো-ভালো কাজ করেছ! এই ক্রমবর্ধমান অন্ধকার মেটাতে তোমাদেরই তো দরকার।

কিন্তু ফাদার, কাল আমি যেভাবে পরাস্ত হয়েছি, তা আগে কখনও হয়নি। আমি জানি না, কীভাবে এরপরেও লড়ার মতো অবস্থায় পৌঁছব।

দেখো বাবা, রাতের পরেই ভোর আসে। তুমি হাল ছেড়ে দিয়ে বসে থাকলে ওই গুমোট বাঁধা অন্ধকারগুলো তো আরও ছড়িয়ে পড়বে।

সেটা ঠিক ফাদার। নিজের প্রাণের মায়া আমি করি না। কিন্তু আমার কাছে আর এমন কোনো অস্ত্র অবশিষ্ট নেই যা দিয়ে আমি ঐ বিভীষিকাকে হারাতে, অন্তত ঠেকাতে পারব।

মানুষের সব থেকে বড়ো অস্ত্র কী? তার নলেজ, তার জ্ঞান। শোনো বাবা, জন্মাবধি আমি সেন্ট মন্টিয়াসে আছি। এমন অনেক কিছু আমি জানি বা দেখেছি, সেগুলো সাধারণের পক্ষে বিশ্বাস করা সম্ভব নয়। কিন্তু তুমি তো সাধারণ নও, তুমি পারবে।

ঠিক বুঝলাম না ফাদার।

আমার হাতে আর সময় বেশি নেই। থাকলে একদিন নিজেই ঐ পাহাড়ের মাথায় থাকা শয়তানের রাস্তায় পা বাড়াতাম। এই জরাজীর্ণ অশক্ত শরীর আমাকে তার অনুমতি দেয় না। কিন্তু তুমি নবীন প্রাণ, সাহসে আর আত্মবিশ্বাসে ভরপুর, তুমিই পারবে।

আমাকে কি করতে হবে? প্রফেসর সোম প্রশ্ন করলেন।

আমি তোমাকে একটা জিনিস দেব। শর্ত একটাই, কাজ শেষ না হওয়া অবধি কোনো প্রশ্ন তুমি করতে পারবে না। আর কাজের শেষে তুমি বিনা বাক্যবয়ে সেটা আমাকে ফেরত দেবে।

কী জিনিস ফাদার?

বুড়ো ফাদার জোসেফ তাঁর গাউনের ভেতর থেকে অদ্ভুত আকারের একটা ছুরি বের করে আনলেন। জন্তুর শিঙের মতো কোনো বস্তু দিয়ে সেটা তৈরি। তার হাতলের জায়গায় আটকানো রয়েছে হাতির দাঁতের মতো একটা জিনিস। সারা ছুরিটায় এমনসব নকশা দিয়ে কারুকার্য করা, যাদের দিকে তাকালেই শরীর শিরশির করে।

এই রইল তোমার ব্রহ্মাস্ত্র। ছুরিখানা প্রফেসর সোমের মুখের ওপর নাচিয়ে মুচকি হাসলেন ফাদার জোসেফ, এবার দেখাও তোমার জোর।



চোদ্দ

ভোরের আলো এখনও ঠিক করে ফোটেনি। আলো-আধাঁরির খেলা চলছে চারদিকে। বাতাসে বেশ একটা শিরশিরানি ভাব।

বাইরের মুক্ত বাতাসে এসে হাঁফ ছেড়ে বাঁচলেন প্রফেসর সোম।

এডগার আর তার সঙ্গীরা যে কাল রাতের ঘটনার পর প্রফেসরের রুমের বাইরে তালা ঝুলিয়ে রাখবে, সেকথা তিনি আন্দাজ করেছিলেন। তাই পেছনের জানলার শিক আলগা করে সবার নজরের আড়ালে নিঃশব্দে বেরোনোর পথটা তিনি আগেই করে রেখেছিলেন। তবু ওই পথে নেমে আসাটা কিঞ্চিৎ কষ্টসাধ্য ছিল বইটি।

বুক ভরে একটা নি:শ্বাস নিয়ে নিলেন প্রফেসর, কারণ এর পরে এ সুযোগ মিলবে কিনা তিনি জানেন না। এতদিনে কম সুপারন্যাচারাল এন্টিটির সঙ্গে তাঁর মোলাকাত হয়নি। কিন্তু এই প্রথমবার নিজেকে বড্ড অসহায় মনে হচ্ছে প্রফেসরের। কারণ যে এন্টিটির ওপর কালো লবণ, সিলভার বুলেট, এমনকি জেরুজালেমের পবিত্র বালি পর্যন্ত কাজ করেনা, তার সঙ্গে তিনি কীভাবে এই অসম যুদ্ধে জয়ী হবেন এ উত্তর তাঁর জানা নেই। এমনকি প্রফেসরের সব থেকে ধারালো অস্ত্র, জ্ঞান, সেটাও হার মেনেছে এই অজানা বিভীষিকার সামনে। তিনি বিন্দুমাত্র জানেন না, কী ধরনের এন্টিটির সঙ্গে লড়তে চলেছেন তিনি।

কিন্তু পেছনে ফিরবারও কোনো উপায় নেই। স্যামুয়েলের মুখ তিনি ভুলতে পারছেন আর না। তাঁর নিজের এতোদিনের শিক্ষা তাঁকে পিছু হটতে দিচ্ছে না।

টিলার রাস্তায় এগিয়ে চললেন প্রফেসর। চার্চকে টেলিগ্রাম তো করেই দিয়েছেন তিনি, যদি সত্যিই আজকের মধ্যে আর ফিরে আসতে না পারেন, তাহলে ওনারা এসেই করবে যা করার

**

স্যামুয়েলের কথা মতোই, টিলার রাস্তায় ওঠার মুখেই, ওয়ার্নিং বোর্ডটা নজর এড়াল না প্রফেসর সোমের। সত্যিই, বেড়ার এপাশে টিলার এলাকা শুরু হওয়ার পর থেকেই আবহাওয়ায় একটা পরিবর্তন বেশ অনুভব করতে পারলেন তিনি। গাছপালা, ঝোপঝাড়ে কীরকম একটা বিষন্নতা যেন। নিঃশব্দ চারপাশ। যেন মৃত্যুর একটা কালো ছায়া বহির্জগৎ থেকে বিচ্ছিন্ন করে রেখেছে এই অঞ্চলটাকে।

কিন্ত সে-সবে মন দেওয়ার সময় প্রফেসরের কাছে ছিলনা। টিলার নির্জন পথ ধরে চারিদিকে সতর্ক দৃষ্টি রেখে এগিয়ে চললেন প্রফেসর।

বাঁকটা পার হতেই একটা তীব্র ঝাঁঝালো গন্ধ পেলেন প্রফেসর সোম। দূরে টিলার শিখরে তিনি দেখতে পেলেন সেই বাড়িটা, যাকে ঘিরে এত রহস্যের মায়াজাল ছড়িয়েছে। কী আশ্চর্য! বাড়িটার চারপাশে বুনো আগাছার আধিপত্য থাকলেও, বাড়িটাকে কিন্তু তারা স্পর্শ করতে পারেনি, কেউ যেন পরম মমতায় বাড়িটাকে বাইরের রুক্ষতা থেকে বুক পেতে আগলে রেখেছে।

হঠাৎ পায়ের তলায় একটা মড়াৎ করে শব্দ হওয়ায় নীচের দিকে তাকালেন প্রফেসর। শিউরে উঠলেন তিনি। নাহ্! স্যামুয়েল এখানেও বাড়িয়ে বলেনি। অজস্র হাড় ইতস্তত ছড়িয়ে রয়েছে চারিদিকে। মুহূর্তের জন্য অন্যমনস্ক হয়ে গেছিলেন প্রফেসর। খেয়াল করেননি একটা মোটা গাছের গুঁড়ি তীব্র বেগে তার দিকে ধেয়ে আসছে।



পনেরো

মাথাটা অসম্ভব ভারী হয়ে আছে, বেশ ব্যথাও করছে। বুকের ওপর কী যেন একটা বসে আছে। নিঃশ্বাস নিতেও বেশ কষ্ট হচ্ছে। সম্বিত ফিরে এল প্রফেসরের। বুঝলেন একটা উঁচু পিলারের সঙ্গে তাকে উলটো করে পায়ে বেঁধে

ঝোলানো হয়েছে।

অবশেষে হুঁশ এল তাহলে আলোর যোদ্ধার!

একটা অপার্থিব গলা প্রফেসরের কানে এল। চোখ ঝাপসা হয়ে আছে, দৃষ্টি বেশি দূর যায় না। তবুও বাইরে থেকে আসা পড়ন্ত সূর্যের রেখা দেখে প্রফেসর সোম বুঝলেন, তাকে কোনো একটা ঘরের মধ্যে এনে রাখা হয়েছে।

আমি জানতাম তুমি আসবে।

আওয়াজের দিকে লক্ষ্য করে চোখ ঘোরানোর চেষ্টা করলেন প্রফেসর।

সেদিন দেখেই বুঝেছিলাম, তুমি আসবে। তোমাদের মতো কিছু সবজান্তা, অন্ধকারের বিরুদ্ধে স্বঘোষিত যোদ্ধা সাজা লোকেদের সাহস প্রচুর! কিন্তু আজ তোমার সব স্পর্ধা, সব জ্ঞান-পিপাসা মিটিয়ে দিচ্ছি চিরতরে।

ঘোলাটে দৃষ্টিতে প্রফেসর দেখলেন একটা জমাট বাঁধা অন্ধকার তাঁর দিকে এগিয়ে আসছে। কালো আলখাল্লায় মোড়া সেই মূর্তিটা, স্যামুয়েলের ঘরে যাকে দেখেছিলেন প্রফেসর! একদম গায়ের কাছ থেকে দেখলে আরো ভয়ঙ্কর লাগছে যেন। একটা বিশ্রী গন্ধে গা গুলিয়ে ওঠে প্রফেসরের।

তোমার গায়ে এই উল্কিগুলো কে এঁকে দিয়েছে? তোমাদের পরমপিতার চ্যালারা নাকি? খ্যাঁক খ্যাঁক করে হেসে ওঠে সেই মূর্তি।

অবশ্য ভালোই হয়েছে। এগুলো না থাকলে স্যামুয়েলের মতো তোমার প্রাণশক্তিকেও এক নিমেষে শুষে নিতাম আমি। তাহলে তো এই খেলার মজাটাই চলে যেত, তাই না?

হ্যাঁ, আমি জানি অন্যদের মত তোমাকে স্পর্শ করে তোমার প্রাণ রস শুষে নিতে পারব না। তার বদলে একটা অন্য, আরও ভালো একটা ব্যবস্থা করেছি। এইভাবে উল্টে লটকে থেকে ধীরে-ধীরে তোমার প্রাণবায়ু তোমাকে ছেড়ে চলে যাবে। এই নির্জন মৃত্যুপুরীতে কেউ তোকে বাঁচাতে আসবেনা, না ভগবান আর না শয়তান, সাক্ষী থাকবো শুধু আমি নিজে, স্বয়ং তোর মৃত্যু, পাগলের মত হাসতে থাকে সেই রহস্যময় কায়া।

তুমি কে? দাঁতে দাঁত চেপে প্রশ্ন করেন প্রফেসর সোম।

আমি? কিছুক্ষণের জন্য স্তব্ধ হয়ে যায় সেই কায়া। বাইরের পড়ন্ত সূর্যের দিকে একবার তাকায় সে, তারপর বলে চলে।

তোমার হাতে এখনও অনেকটা সময় আছে বটে, শোনো তাহলে। অনেক-অনেক যুগ আগে এক রাজা ছিল। অন্ধকার ছিল তার রাজপাট। তার বিশ্বস্ত ক’জন প্রহরী মিলে সেই রাজ্য চালাত।

রাজার একটা সমস্যা ছিল। সে আলো একদম পছন্দ করত না। আলো দেখতে পেলেই সে তার প্রহরীদের হুকুম করত সেটা ছিনিয়ে নিয়ে আসার জন্য। একদিন সেই রাজা এক পাহাড়ের চূড়ায় একটা আলো দেখতে পেল। ব্যস, তার এক প্রহরীর ওপর হুকুম হল তক্ষুনি ওই আলোটাকে ছিনিয়ে নিয়ে আসার। রাজা বলল, আলোটার নাকি সময় ঘনিয়েছে। সেই প্রহরীও অমনি আজ্ঞা পালনে ছুট দিল, কিন্তু ক্ষনিকের জন্য থেমে যায় সেই কায়া।

কিন্তু? অস্পষ্ট গলায় প্রশ্ন করেন প্রফেসর সোম।

এখনও কৌতূহল? হেসে ওঠে সেই কায়া, ভালো। সত্যিকারের জ্ঞান- পিপাসাই আছে দেখছি তোমার। শোনো তবে।

অনন্তকাল ধরে সেই প্রহরী এ কাজ করে চলেছে। কর্তব্য পালনে কোনোদিন তার হাত কাঁপেনি। কিন্তু সেদিন প্রথমবার পাহাড়চূড়ার সেই আলো দেখে সে স্তব্ধ হয়ে যায়। তার এতদিনের শিক্ষা, অনুশাসন, অধ্যবসায়, সব হার মেনে যায় সেদিন।

আলোটা আসছিল একটা আদুল গায়ের মেয়ের থেকে। প্রকৃতি তার সব রূপ-রস-গন্ধ যেন উজাড় করে দিয়েছিল তার শরীরে। তার যৌবনচ্ছটার সেই দীপ্তিতে চোখ যেন ঝলসে যায়।

নিজের কর্তব্য ভুলে, সেই প্রহরীও মেতে ওঠে সেই আলোর খেলায়। হার মানে আদিম রিপুর কাছে। নিষ্পলক দৃষ্টিতে সে চেয়ে দেখতে থাকে সেই আদুল গায়ের মেয়েটাকে। কালের অনন্তসীমায় এই প্রথমবার বুঝি সে ভালোবেসে ফেলে।

কিন্তু কালের নিয়ম যে বড়ো নিষ্ঠুর। সাম্য বিন্দুমাত্র বিঘ্নিত হলেও যে সর্বনাশ নেমে আসে। সময়ের দাঁড়িপাল্লায় যোগ-বিয়োগের হিসেব যে করেই হোক মেলাতে হবে, সে ভাবে। এতো বড়ো কালচক্রের মাঝে এই সামান্য বিচ্যূতি নিশ্চয় রাজার চোখে পড়বে না, এমনই ভেবেছিল সে। তাই ওই মেয়েটার আলোকে অব্যহতি দিয়ে, ওই পাহাড়চূড়ার অন্য একটা আলোর দিকে হাত বাড়ায় সেই প্রহরী, যেটা আসছিল একটা ছেলের গা থেকে।

কিন্তু সেই প্রহরী ভুলে গেছিল, মৃত্যুর রাজার চোখকে ফাঁকি দেওয়া অসম্ভব। তাই না?

আচমকা সেই কায়ার কথায় ছেদ পড়ে। মাথা তুলে সে দেখে, হঠাৎ কখন প্রফেসর সোম নিজের বাঁধন ছাড়িয়ে মাটিতে দাঁড়িয়ে আছেন।

দম আছে বটে তোমার। হিসহিসিয়ে বলে ওঠে সেই কায়া, গল্পের আর তোমার শেষ একসঙ্গেই হোক তাহলে।

তারপরেই মৃত্যুর রাজা সেই প্রহরীকে অভিশাপ দেয়। তাই তো? এতক্ষণে হিসেবটা মেলাতে পারেন প্রফেসর, তার রাজ্য থেকে বিতাড়িত হয়ে সে ওই পাহাড় চূড়ায় আটকে পড়ে থাকবে অনন্তকাল ধরে।

এক তীব্র চিৎকার করে সেই কায়া ছুটে এসে জাপটে ধরে প্রফেসরকে। তাঁকে ধরে ছুড়ে মারে দেওয়ালে! ছিটকে পড়েন প্রফেসর। তাঁর মাথা ফেটে যায়, ফিনকি দিয়ে রক্ত ছোটে। তবু প্রফেসর সোম দাঁতে দাঁত চেপে উঠে দাঁড়ান আর বলে চলেন,

আর তখন থেকে সে অপেক্ষা করে চলে মৃত্যুর, কবে রাজা নিজে এসে তাকে কালচক্র থেকে মুক্ত করবে।

পাশব চিৎকারে ঘরটা ভরে যায়। এক অমানুষিক ধাক্কায় পুতুলের মতো ছিটকে পড়েন প্রফেসর। চোখের সামনে সব অন্ধকার হয়ে আসে। প্রফেসর বুঝতে পারেন, এই আক্রমণের সামনে তাঁর জীবনের আলো আর বেশিক্ষণ জ্বলবে না। তবু তিনি নিজেকে থামাতে পারেন না।

অবশ্য সেদিন মৃত্যুর রাজা একা সেই প্রহরীকেই অভিশাপ দেননি। সেই জমাট আলো হয়ে থাকা মেয়েটাও রেহাই পায়নি তার হাত থেকে। প্রহরীর প্রিয়তমা সেই মেয়েটা এই বাড়ির নীচেই একটা কফিনে শুয়ে আছে জীবনৃত হয়ে অনন্তশয্যায়। ওহে প্রহরী, আমি ঠিক বললাম তো?

তুমি অনেক কিছু বুঝে ফেলেছ। গুঙিয়ে ওঠে কায়া, তবে আর না। তোমার সময় সত্যিই ফুরিয়েছে।

তার জান্তব হাতদুটো দিয়ে প্রফেসরের গলা চেপে ধরে সে। কিন্তু এবারে প্রফেসর সোম প্রস্তুত ছিলেন। পকেট থেকে ফাদার জোসেফের দেওয়া ছুরিটা তিনি আমূল ঢুকিয়ে দেন সেই কায়ার শরীরে!

বাইরে বিকট শব্দে একটা বাজ পড়ে। শোঁ শোঁ শব্দে বাতাস ধেয়ে আসে, মুহূর্তের মধ্যে যেন আবহাওয়া বদলে যায়। অস্পষ্ট দৃষ্টিতে প্রফেসর দেখতে পান, সেই কায়া দূরে ছিটকে পড়ে আছে, মুখে প্রচন্ড যন্ত্রণা নিয়েও সে হাসছে।

এ ছুরি তুমি কোথায় পেলে?

ফাদার জোসেফ দিয়েছেন।

হা হা হা! ফাদার!? যন্ত্রণার্ত গলাতেও ব্যঙ্গ চাপা থাকে না আর, অসীম লীলা তোমার প্রভু, মানতে বাধ্য হলাম। আমার অপরাধের জন্য আমাকে ক্ষমা কোরো। শুধু একটাই দুঃখ রয়ে গেল। অন্তত শেষবারের জন্য আমাকে মুক্তি দিতেও তুমি নিজে যদি আসতে পারতে!

একটু-একটু করে মিলিয়ে যেতে থাকে সেই কায়া, অদ্ভুত ছুরিটার গা থেকে বেরিয়ে আসা আগুনে। মাংস, চামড়া, হাড়ের জায়গা নিতে থাকে স্তূপীকৃত ছাই। কাঁপা-কাঁপা পায়ে উঠে পড়েন প্রফেসর। তাঁর সামনে অনেক কাজ।

স্যামুয়েলের বর্ণনা দেওয়া পথে তিনি একটু-একটু করে এগোতে থাকেন। সেই চোরকুঠুরিতে নামার পরেই একটা সুসজ্জিত কফিন তাঁর নজরে আসে। কফিনের গায়ে ছোট্ট করে একটা নাম খোদাই করা আছে। ঝুঁকে পড়ে নামটা পড়ার চেষ্টা করলেন প্রফেসর সোম।

‘লুসি জোন্স’।



ষোলো

টিলা থেকে ফিরে আসার পরে মাঝে পাঁচ দিন কেটে গেছে।

সেই পাহাড়চূড়ার বিভীষিকার হাত থেকে ক্ষতবিক্ষত অশক্ত শরীরে বেঁচে ফিরেছিলেন প্রফেসর। কিন্তু মানসিক ভাবে বিপর্যস্ত অবস্থায় তাঁর প্রাণসংশয় হয়েছিল। সৌভাগ্যক্রমে তাঁর পাঠানো টেলিগ্রাম ঠিক সময়ে চার্চের হাতে এসে পড়েছিল। সেখান থেকেই লোক পাঠানো হয়েছিল। জ্বরের ঘোরে বেঁহুশ প্রফেসরকে তারাই সরাইখানা থেকে উদ্ধার করে যথাযথ চিকিৎসার ব্যবস্থা করে।

ডাক্তার আর নার্সরা সরাইখানার ওই ঘরটাকেই একটা মিনি হাসপাতালে পরিণত করে ফেলেন প্রায়। এতে অবশ্য বেশ বিব্রতই হয়েছিলেন প্রফেসর, কিন্তু কিছু করারও ছিল না।

সরাইখানার মালিক এডগার আর তার দলবল, এমনকি বেশ কিছু স্থানীয় লোক যে এই ঘটনাক্রমে বেশ ভড়কে গেছে এটা প্রফেসর বুঝতে পারতেন। প্রায়ই তারা প্রফেসরের রুমের আসেপাশে লুকিয়ে উঁকি-ঝুঁকি মারত। তবে তাদের কৌতূহল নিবৃত্ত করার কোনো চেষ্টা তিনি করেননি।

পরমপিতার আশীর্বাদে আর ডাক্তার ও নার্সদের নিরন্তর প্রচেষ্টায় অবশেষে পুরোপুরি সেরে উঠলেন প্রফেসর।

চার্চের গাড়ি এসে গেছে, বাইরে দাঁড়িয়ে আছে। প্রফেসর ঠিক করেছেন, আজই তিনি ব্রেকফাস্ট করে বেরিয়ে পড়বেন। সেন্ট মন্টিয়াসের সফর আপাতত শেষ।

ভেতরে আসতে পারি? দরজার বাইরে থেকে একটা গলা এল।

এ গলা ভালো করেই চেনেন প্রফেসর। তিনি জানতেন সেন্ট মন্টিয়াস ছাড়ার আগে আবার দেখা হবেই। তবে তিনিও প্রস্তুত ছিলেন।

আসুন ফাদার জোসেফ, আসুন। সেন্ট মন্টিয়াস ছেড়ে যাওয়ার আগে আপনার সঙ্গে আবার দেখা হবে এ আমি জানতাম। হাসতে হাসতে দরজা খুলে দিলেন প্রফেসর সোম।

বেশ-বেশ। খিলখিলিয়ে হেসে ওঠেন ফাদার জোসেফ, তাহলে এটাও

নিশ্চয় জান, কেন এসেছি আমি?

আজ ফাদার জোসেফকে বেশ অন্যরকম লাগছে যেন।

হুম সেটাও জানি ফাদার, কিন্তু

কিন্তু কী? হিসহিসিয়ে প্রশ্ন করলেন ফাদার জোসেফ।

কিন্তু একটা জিনিসে আমার খটকা থেকে যাচ্ছে যে ফাদার। স্বয়ং মৃত্যুকে মেরে ফেলার মতো ভয়ংকর অস্ত্র এক সাধারণ ধর্মযাজকের কাছে কীভাবে এল?

হা হা হা! অট্টহাস্য করে উঠলেন ফাদার জোসেফ। দমকা হাওয়ায় জানলাটা খুলে গেল বিকট শব্দ করে। ফাদারের ব্যাকব্রাশ করা সুবিন্যস্ত চুল সেই হাওয়ায় উড়তে লাগল। প্রফেসর সোমের মনে হল, যেন তাঁর মাথার দু’পাশে ঢেউখেলানো দুটো শিং গজিয়েছে।

তুমি বোধহয় নিজের চুক্তির কথা ভুলে যাচ্ছ সোম। পাহাড়চূড়ার রহস্য শেষ করায় সাহায্য করা ছাড়া তোমার আর কোনো প্রশ্নের উত্তর দেওয়ার কথা কিন্তু ছিল না আমার। জোসেফের গলা থেকে শ্লেষ ঝরে পড়ল।

আমি কিছুই ভুলিনি ফাদার। আমি শুধু আমার হিসাবটা মিলিয়ে নিচ্ছি। দাঁতে দাঁত চেপে বলে ওঠেন প্রফেসর সোম।

তুমি বোধহয় আমার প্রকৃত পরিচয়টা এখনও ভালোভাবে বুঝতে পারনি সোম। আমার সঙ্গে করা চুক্তি যারা ভাঙে, তাদের কিন্তু খুব একটা ভালো পরিণতি হয় না।

মাফ করবেন। কিন্তু এই পথে যেদিন প্রথমবার নেমেছিলাম, সেদিনও পরিণতির কথা ভাবিনি, আজও ভাবি না। আলো আর অন্ধকারের এই প্রতিনিয়ত যুদ্ধে ক্ষতবিক্ষত হতে-হতে আমার পরিণতি যে খুব একটা ভালো হবে না, সেটা অন্তত আমি ভালো করেই জানি।

ওই ছুরিটা তোমাদের ওই রসুনের মালা বা সিলভার বুলেটের মত খেলনা নয় সোম। ওটা সাধারণ মানুষের হাতে পড়লে বিপর্যয় নেমে আসবে, সৃষ্টির সাম্য বিঘ্নিত হবে। আলোর একজন পূজারী হয়ে তুমি নিশ্চয় সেটা চাইবে না সোম, তাই না?

আমি তো কোনো চুক্তি ভাঙতে চাইছি না ফাদার। বরং নতুন করে একটা চুক্তি করতে চাইছি।

আমার সঙ্গে চুক্তি? আবার?

বিকট শব্দে হেসে উঠলেন ফাদার জোসেফ।

প্রফেসর সোম খেয়াল করলেন, হঠাৎ করেই বাইরে আবহাওয়ার মধ্যে বেশ একটা পরিবর্তন এসে গেছে। এতক্ষণ ধরে নির্মেঘ থাকা আকাশ হঠাৎই কালো মেঘে ঢেকে গেছে। সোঁ সোঁ শব্দে হাওয়া বইছে, আগামী দুর্যোগের অপেক্ষায় চারদিক থম্ মেরে আছে যেন

কড়াৎ করে বাইরে একটা বাজ পড়ল। কেঁপে উঠলেন প্রফেসর সোম। সামান্য ঝড়েই ভয় পেয়ে গেলে সোম? হেসে বললেন ফাদার জোসেফ।

ভয় আমার আছে ফাদার। শান্ত গলায় বললেন প্রফেসর, তবে আমার ভয়ের থেকে সাহসটা চিরকালই বেশি।

তোমার কি মনে হয়, তোমার ওই খেলনাগুলো দিয়ে তুমি আমাকে আটকাতে পারবে সোম? নাকি তোমার পরমপিতা তোমাকে এসে বাঁচাবেন এই মুহূর্তে?

নাহ্। তবে আপনি নিজেই একটা কথা বলেছিলেন আমাকে। জ্ঞানই আসল অস্ত্র। মনে পড়ে? আপনার মাথার ওপরে তাকান ফাদার।

উপরের দিকে তাকালেন ফাদার জোসেফ। সেখানে লাল কালি দিয়ে একটা পেন্টাগন আঁকা।

তোমাকে তো সমঝদার ভেবেছিলাম সোম। কিন্তু তুমিও এরকম একটা কাঁচা কাজ করলে? এই সামান্য একটা নকশা আমাকে আটকাতে পারবে বলে তোমার বলে মনে হয়? মুচকি হাসেন ফাদার জোসেফ।

সাম্য ফাদার। সাম্যের কিছু নিয়ম তো আপনিও মানতে বাধ্য, তাই না? এই সবকিছু তো শুধু সেই সাম্যের জন্যই।

বেশ। তাই হোক। নতুন করেই চুক্তি হোক। বলো, কী চাও তুমি ছুরির বিনিময়ে? এবার কিছুটা হতাশ শোনাল ফাদারের গলাটা।

লুসি যেন শুধু প্রাণ নয়, ওর ভালোবাসাও ফিরে পায় রক্তমাংসের শরীরেই।

মূর্খ! তুমি যা খুশি চাইতে পারতে নিজের জন্য। কিন্তু এমন একটা সস্তা রোমান্টিক ইচ্ছে? ক্রুদ্ধ কণ্ঠে বলেন জোসেফ, তোমাদের বুঝতে সত্যিই কষ্ট হয় আমার সোম। যাইহোক, তোমার ইচ্ছে পূর্ণ হল। এবার আমার ছুরিটা ফেরত দাও।

নিজের পকেট থেকে ছুরিটা বের করে ফাদারের দিকে ছুঁড়ে দিয়েই দৌড়তে শুরু করলেন প্রফেসর। আর পিছন ফিরে তাকাননি তিনি। তবু সিঁড়ি দিয়ে দৌড়ে নামার সময় ফাদার জোসেফের ব্যঙ্গ মাখা ধারালো গলাটা আরও একবার তাঁর কানে এল।

চিন্তা কোরো না সোম। চলার পথে আমাদের আবার দেখা হবে। হবেই দৌড়ে এসে গাড়িতে উঠে পড়েন প্রফেসর সোম।

একপাশে স্ট্রেচারে শোয়ানো আছে লুসির দেহটা, পাশে বসে আছেন এক তরুণ ডাক্তার।

এইরকম কোমাটোজ আমি কাউকে দেখিনি। হতাশ গলায় বলেন ডাক্তার, এর তো শরীরের প্রাণের স্পন্দনই নেই। কিন্তু মৃত বলা যাচ্ছে না। শহরে নিয়ে গেলেও ওর কি কিছু হবে? কী ধরনের চিকিৎসা করা হবে ওর প্রফেসর সোম?

মৃদু হেসে মাথা নাড়েন প্রফেসর।

হবে ডাক্তার, লুসি নিশ্চয় সুস্থ হয়ে চোখ মেলে চাইবে। জানেন তো, আজকাল ভগবান কথার খেলাপ করলেও, শয়তান কিন্তু করে না। জীবন যে কখন কার জন্য কী নিয়ে আসে, কে বলতে পারে?

মুচকি হাসেন প্রফেসর, গাড়িটা ছেড়ে দেয়।
সারি সারি লাশ!

গলা, পচা, বিকৃত বা সদ্যজাত টাটকা। কোনোটা থেকে চুইয়ে পড়ছে রক্ত, কোনোটা থেকে খসে পড়ছে মাংস-চামড়া। প্রতিন্ধময় সেই নরকে, লাশের স্তূপে সূর্য পর্যন্ত মুখ লুকিয়েছে লজ্জায়। এক অন্ধকারাচ্ছন্ন কালরাত্রি যেন গ্রাস করেছে গোটা সময়টাকে। কিন্তু সেই কালগ্রাসী অন্ধকারকে অস্বীকার করে একটা টর্চ-লাইট দেখা যাচ্ছে। সারি সারি লাশের মাঝে পা ফেলে এগিয়ে চলেছে সেই ব্যক্তি। সম্বল বলতে নিজের চোখ আর ওই টর্চ। কী যেন একটা খুঁজছে সে, অতি সন্তর্পণে। কিন্তু কেন? এই মৃত্যুপুরীতে কে আছে তাকে বাধা দেওয়ার মতো?

যত সময় যাচ্ছে, সেই টর্চের মালিক যেন তত অসহিষ্ণু হয়ে পড়ছে। রক্তাক্ত, ক্ষতবিক্ষত অজস্র হাতের মধ্যে সে কী করে খুঁজে পাবে সেই দু’টো হাত? যে হাত দু’টো তাকে একদিন চলতে শিখিয়েছে, এই অন্ধকারের বুকে হোঁচট খেয়ে মুখ থুবড়ে পড়া থেকে বাঁচিয়েছে, ক্ষতবিক্ষত হওয়ার হাত থেকে সযত্নে আগলে রেখেছে সেই হাত দুটোই। স্বার্থপরতার কাজলে ঢেকে যাওয়া তার এই চোখদু’টো কীভাবে খুঁজে বের করবে সেই মহৎ দু’টো হাতকে এই সারি সারি লাশের মধ্য থেকে?

‘ইয়া-সির কো-আখ!’

হিব্রুতে লেখা কটা শব্দ, যার মানে ‘তোমার শক্তি বৃদ্ধি হোক।’

টর্চের আলো ছিটকে আসে। কিছু একটায় প্রতিফলিত হয়েছে ওই দুর্বল আলোকশিখা। দৌড়ে যায় সে। এই আংটি সে চেনে, চেনে এই আংটির লেখা। ওই তো! তার পরম আকাঙ্ক্ষিত সেই হাত দু’টো।



হের ডক্টর? আমি এরউইন, আপনার অ্যাসিস্ট্যান্ট। আপনি কি ল্যাবে আছেন?

ল্যাবের দরজায় কড়া নাড়ার শব্দে ঘুম ভেঙে যায় আব্রাহামের। রোজকার মতো আজকেও তিনি সেই স্বপ্নটাই দেখছিলেন। হা ঈশ্বর! কবে যে এর হাত থেকে তিনি মুক্তি পাবেন! ভাবতে ভাবতে ধীর পায়ে দরজার দিকে এগিয়ে যান আব্রাহাম।



দুই

হের ডক্টর, আমি কি ভেতরে আসতে পারি?

এসেই তো গেছ, এরউইন। পারমিশনের খুব দরকার আছে কি?

মাফ করবেন ডক্টর। আমি ভাবছিলাম আপনি হয়তো বাইরে বেরিয়েছেন। তাই মেইন দরজার চাবি খুলে দেখতে এসেছিলাম।

হাসালে এরউইন। তুমি কি ভাব, আমি কিছুই বুঝতে পারি না? তোমার নাৎসি প্রভুরা কেন তোমাকে আমার পেছনে লেলিয়ে দিয়েছে, এটা কি আমু বুঝি না ভেবেছ?

আপনার এ ধারণা ভুল, স্যার। শুধুমাত্র বিজ্ঞানের সাধনায় নিজেকে উৎসর্গ করতে, জ্ঞানের পিপাসা মেটাতেই এখানে আসা। এই ব্যাপারে আপনার চেয়ে ভালো কেউ নেই। আপনিই পারেন আমাকে আলো দেখাতে। সেজন্যই নিরুপায় হয়ে আপনাকে বিরক্ত করতে হয়।

তোষামোদি ছাড় এরউইন। তোষামোদিতে কোনো ভালো কাজ আজ অবধি হয়নি, আর হবেও না। যাকগে বাদ দাও। আমার মেশিনটার কী খবর?

প্রস্তুত স্যার। আপনার অনুমতি পেলেই ভেতরে নিয়ে আসতে বলব গার্ডদের।

তবে তাই হোক। দেখি তোমরা আমার জ্ঞানকে কতটা মর্যাদা দিয়েছ! এরউইন বেরিয়ে গেল, ঠিক যেভাবে এসেছিল। একটা চেয়ারে বসে পড়লেন আব্রাহাম। ছোকরার সঙ্গে এই রূঢ় ব্যাবহার করাটা কি ঠিক হচ্ছে? কে জানে!

তিনিও তো নিরুপায়। এই অনুদান, আধুনিকতম উপকরণ, সবরকম সুযোগ-সুবিধা সত্বেও তিনি ভুলতে পারেন না অতীতটা। ওই সাহায্যকারী বলশালী নাৎসি হাতগুলোই একদিন কেড়ে নিয়েছিল তাঁর সবথেকে প্রিয় মানুষটাকে, তাঁর বাবাকে। তাঁর একমাত্র অপরাধ ছিল তাঁর ইহুদি পরিচয়। কিন্তু আব্রাহাম নিজে ইহুদি হওয়া সত্বেও তাঁর স্থান বাবার পাশে ইহুদিদের লাশের স্তূপের মধ্যে হয়নি একটাই কারণে। মহানুভব হিটলার, আর তার অকাল্ট প্রীতি!

অনেকেই ভাবে, নাৎসি মতবাদ আর অকাল্টের মধ্যে যোগসূত্রটা শুধুই একটা কিংবদন্তি। অবশ্য লোককে দোষ দিয়ে লাভ নেই। হিটলার আর তার অনুগামীরা এরকমই একটা ভাবনার জন্ম দিয়েছিল বটে। তারা লোককে ভাবতে বাধ্য করেছিল, মাথায় কালো পর্দা আর মুখোশের আড়ালে থাকা লোকগুলোর চাপা স্বরে মন্ত্র পড়ার কথাগুলো শুধুই গল্প। কল্পনার বহিঃপ্রকাশ!

কিন্তু বাস্তব ছিল তার উল্টো। হিটলার চাইত আরও ক্ষমতা, আরও শক্তি। তাই শুধু বিজ্ঞান নয়, বিজ্ঞানের সীমাবদ্ধতার বাইরে গিয়ে যদি কোনো অচেনা অজানা শক্তিকে কাজে লাগানো যায়, গুলি-বারুদ-কামানের পাশাপাশি আরও ভয়ঙ্কর কোনো শক্তিকে যদি শত্রুপক্ষের বিরুধে যুদ্ধের ময়দানে লেলিয়ে দেওয়া যায়, তাহলে সেটা হত হিটলারের পক্ষে সবচেয়ে কাঙ্ক্ষিত জিনিস। তাই, প্রথাগত গবেষণার পাশাপাশি নাৎসিদের একটা শাখা অতি গোপনে কাজ করে চলছিল অকাল্ট নিয়ে। বিজ্ঞানের আলোর সঙ্গে অন্ধকারের প্রবাহকে মিশিয়ে দেওয়াই ছিল তাদের এক মাত্র লক্ষ্য।

আর সেই থেকেই এসেছিল ‘য়ুবারমেনশ’ (ubermensch)’-এর ধারণা! বিয়ন্ড ম্যান বা সুপার-হিউম্যান, জার্মান ভাষায় এর আক্ষরিক অর্থ ছিল এটাই।

হিটলারের দীর্ঘদিনের স্বপ্ন ছিল এমন এক জাতির নায়ক হওয়া, যারা হবে অপ্রতিরোধ্য। তাদের শরীরে থাকবে না রোগ। তাদের মধ্যে থাকবে না কোনো ভয়ডর। তারা হবে নেকড়ের মতো ক্ষিপ্ত, চিতার মতো গতিশীল আর সিংহের মতো শক্তিমান। যুদ্ধজয়ের ক্ষুধা ছাড়া অন্য কোনো ক্ষুধায় কাতর হবে না তারা। হৃদয় বলে কিছু থাকবে না তাদের। শত্রুর গলা কাটতে হাত কাঁপবে না, বরং তাদের রক্ত দেখে শান্ত হবে তারা। এমন এক অপরাজেয় বাহিনী, যাদের সামনে সারা বিশ্ব মাথা ঝোঁকাবে নিঃশর্তে, গড়তে চেয়েছিল হিটলার।

আর ঠিক সেজন্যই ইহুদি হওয়া সত্বেও ডক্টর আব্রাহাম বেঁচে গেছিলেন। হিটলারের কাছে কোনোভাবে খবর পৌঁছেছিল তাঁর ‘পারফেক্ট মানুষ’ তৈরির গোপন গবেষণা নিয়ে। ফলে জার্মান বৈজ্ঞানিক সমাজ থেকে বিতাড়িত, কার্যত অপবিজ্ঞানের সাধনা করা আব্রাহামকে খুঁজে বের করা হয়। কাসল রড্রিজ-এ তাঁর থাকা, এবং সেখানে সবরকম পরীক্ষানিরীক্ষার জন্য ব্যবস্থা করে দেওয়াও হয় স্বয়ং ফুয়েরারের আদেশে!



তিন

লোকচক্ষুর আড়ালে এক দুর্গম দুর্গ হল এই কাসল রড্রিজ। মুলদা নদীর তীরে, গিবসন পাহারের চূড়ায় বসে থাকা এই দুর্গ শুধু প্রাকৃতিক ভাবে দুর্ভেদ্য নয়। দ্বিতীয় বিশ্বযুদ্ধ শুরুর পর একেই নাৎসিদের অন্ধকার বিজ্ঞানচর্চার প্রতিষ্ঠান হিসাবে গড়ে তোলা হয়েছিল। এর মোটা মোটা পাথরের দেওয়ালের আড়ালে প্রতিটা ঘরে কতরকম অনাচার যে হয়েছে, তার ইয়ত্তা নেই। গিনিপিগ হওয়া কত ইহুদির আর্তনাদ যে এর অন্ধকার গলি আর মোটা দেওয়ালের গভীরে চিরতরে হারিয়ে গেছে, তার হিসেব নেই।

সব জেনেবুঝেও ডক্টর আব্রাহাম এই কাসলে নিজের বন্দিদশা মেনে নিয়েছেন। শুধু প্রাণের দায়ে নয়। আজন্মলালিত জ্ঞানপিপাসা মেটাতে এই জায়গার থেকে ভালো আর কিছুই হতে পারে না, এই উপলব্ধিটাই আব্রাহামকে বাধ্য করেছিল এই বন্দিদশাকে স্বেচ্ছায় মেনে নিতে। তাঁর পন্থাগুলো মেনে নেওয়া, বা বিশ্বযুদ্ধের বাজারেও তাঁর গবেষণার যাবতীয় দুর্লভ উপকরণ জোগাড় করে দেওয়া, একমাত্র হিটলারের পক্ষেই সম্ভব ছিল।

সবটাই মেনে নিয়েছিলেন আব্রাহাম, তাঁর য়ুবারমেনশের স্বার্থে। অন্য একটা ইচ্ছেও আছে তাঁর। সব ঠিকঠাক চললে সেই প্রতিশোধের আগুনে তিনি এখানকার প্রতিটি ইটও

কাসেল রড্রিজের দেওয়ালেরও কান আছে। সামান্য নেমকহারামিও তারা ঠিক শুনতে পায়। তাই নিজের মনের জ্বলন্ত ভাবনাগুলোর ওপর ঠান্ডা জল ঢেলে দিলেন ডক্টর আব্রাহাম। এখন অন্য কিছুতে মন দেওয়া যাবে না। এখন একটাই প্রায়োরিটি~ য়ুবারমেনশ। এই গবেষণার জন্য বরাদ্দ সময় প্রায় শেষের পথে।



চার

হেইল হিটলার!

হেইল হিটলার! কী ব্যাপার হেপম্যান? এত সকালে আমার চেম্বারে কেন?

স্যার, কাল রাতে আমরা কম্পাউন্ডের বাইরে জঙ্গলে পাহারায় ছিলাম।

কোনো চিন্তার ব্যাপার?

না স্যার। তবে রাতে সেই শব্দটা আবার শুনতে পাওয়া গেছে।

আর অন্য কিছু?

না স্যার। আমরা সতর্ক দৃষ্টি রেখেছিলাম। কিন্তু নতুন কিছুই তেমন নজরে আসেনি। তবে

তবে?

স্যার, রাতে সেই অচেনা সেই শব্দটা শুনেছিলাম। তার সঙ্গে আকাশে কিছু উড়ন্ত অস্থির আলোকবিন্দুও দেখেছিলাম। মাঠে বড়ো-বড়ো যে ক্রপ সার্কেলগুলো ইদানীং সকাল হলেই দেখতে পাওয়া যায়, এবারেও তাদের ব্যতিক্রম হয়নি।

হুঁ। বুঝতে পেরেছি সোলজার।

আমি ভাবলাম, আপনাকে ব্যাপারটা জানিয়ে রাখা দরকার।

সেটা তুমি ভালোই করেছো হেপম্যান। যদিও আমার সঠিক ধারণা নেই, তবে এই বিশ্বযুদ্ধে আমাদের হারাতে শত্রুপক্ষ নিশ্চয়ই কোনো গোপন অস্ত্র উদ্ভাবন করেছে। যাইহোক, তোমরা সতর্ক থাকো। দ্বিতীয় বিশ্বযুদ্ধে কাসল রড্রিজের ভূমিকা কতোটা তা নিশ্চয়ই জানো, হেপম্যান!

অবশ্যই স্যার।

গুড জব হেপম্যান। তুমি এখন আসতে পার। আর হ্যাঁ, আজ রাতের কথা মনে আছে তো?

নিশ্চয়ই স্যার। আজ রাত দশটার পর আমাদের তিনজনকে ডাক্তার

আব্রাহামের চেম্বারে যেতে হবে।

একদম তাই। হেইল হিটলার।

হেইল হিটলার!

হেপম্যান চলে গেল। ক্যাপ্টেন হোল্টেনবারনার চিন্তিত মুখে চেয়ার টেনে জানলার ধারে বসে পড়লেন। পাহাড়ের মাথায় থাকার একটা সুবিধা, জানলা দিয়ে দূর দিগন্ত অবধি দেখা যায়। ঘন বৃষ্টিতেও সবুজ প্রান্তরের মাঝে হঠাৎ পুড়ে যাওয়া ঘাসের মধ্যে বিভিন্ন প্যাটার্ন-এর ক্রপ সার্কেলগুলো সূর্যের আলো পড়ে ঝকঝক করছে যেন! তবে কি কানাঘুষো যেটা শোনা যায় সেটাই সত্যি? ওরা কি সত্যিই আসছে? চিন্তিত মুখে ভাবতে থাকেন

থাকেন ক্যাপ্টেন হোল্টেনবারনার। বহু যুদ্ধের পোড় খাওয়া প্রাজ্ঞ ক্যাপ্টেনের কপালেও অজানা আতঙ্কের চিন্তার ভাঁজ পড়তে দেখা যায়।



পাঁচ

নিজের সদ্য নির্মিত ল্যাবরেটরির দিকে তাকিয়ে থাকেন ডক্টর আব্রাহাম। গর্ব, বিস্ময় আর ভয় সবকটা অনুভূতিই নিজের অস্তিত্বে প্রবলভাবে অনুভব করলেন তিনি। কিছুটা আগেই এরউইন আর রক্ষীদের দল যন্ত্রটাকে রেখে গেছে ল্যাবে। হিটলার এ বিষয়ে কোনো কার্পণ্য করেনি। সত্যিই প্রশংসার দাবি রাখে তাদের কমিটমেন্ট। ঠিক যেমন চেয়েছিলেন তিনি, তেমনই হয়েছে জিনিসটা, যন্ত্রের ওপর থেকে আচ্ছাদন সরাতেপ-সরাতে ভাবছিলেন আব্রাহাম।

আট মিটার লম্বা একটা কাঁচের বাক্স, যার দেওয়ালগুলো পাঁচ মিটার পুরু। ওপরটা একটা দুর্ভেদ্য লোহার ঢাকনা দিয়ে ঢাকা। অসংখ্য ইনলেট আর আউটলেট পাইপ নিষ্কাশনের জায়গা

আব্রাহামের প্রতিটা স্পেসিফিকেশন নিখুঁতভাবে অনুসরণ করে বানানো হয়েছে যন্ত্রটা। আপাতত এটা ফাঁকা। কিন্তু ভবিষ্যতে এই জাদু-বাক্সই ধরে রাখবে আব্রাহামের য়ুবারমেনশকে। এই বাক্সেই তিনি সৃষ্টি করবেন সেই ভয়ঙ্কর কায়াকে, যার অস্তিত্ব এই পৃথিবীর স্রষ্টার অস্তিত্বকেই প্রশ্নের মুখে ফেলে দেবে। উত্তেজনায় থর থর করে কাঁপছিলেন ড আব্রাহাম। কিন্তু তিনি কি শেষ পর্যন্ত হিটলারকে দেওয়া প্রতিশ্রুতি রাখতে পারবেন? প্রকৃতির বিরুদ্ধাচরণ করা কি একজন মানুষের পক্ষে সম্ভব! ঈশ্বরের অস্তিত্বকে অস্বীকার করে এমন কিছু করা কি উচিত হবে?

নাহ্! এসব কী ভাবছেন তিনি? আক্রোশ আব্রাহামের চোখদু’টো মুহূর্তের জন্য ঝাপসা করে দেয়। ঈশ্বর? ঈশ্বর থাকলে কি তাঁদের এই হাল হত! ঈশ্বর নেই, কোনোদিন ছিলেন না। বরং শয়তান আছেন। এই নরকের রাজা তো সেই। সেজন্যই আব্রাহাম বিজ্ঞানের সঙ্গে মেশাতে চলেছেন সৃষ্টির আদিম অন্ধকারাচ্ছন্ন পন্থাগুলিকে। হ্যাঁ, এখনও অবধি বড়ো সাফল্য তিনি পাননি ঠিকই, তবে সফল তিনি হবেনই। মুশকিল শুধু একটাই।

তাঁর যে উপাদানটা সবচেয়ে বেশি প্রয়োজন, তা হল সময়। কিন্তু সেটাই তাঁর কাছে নেই। সময় ফুরোলেই নাৎসিদের বরাভয়ের স্বস্তিকা খাঁড়া হয়ে নেমে আসবে তাঁর গলায়, একথা তিনি ভালোভাবেই জানেন। তবু, তাঁর চেষ্টা সত্বেও তীরে এসে বারবার তরী ডুবছে। কিন্তু কেন? কারণ বিশ্লেষণ করতে বসে আগের পরীক্ষাগুলোর কথা ভাবলেন আব্রাহাম।

য়ুবারমেনশ তৈরির প্রথম ধাপ ছিল মানুষের শরীরের অপ্রয়োজনীয় অংশগুলো বাদ দেওয়া, যাতে অকারণ শক্তিক্ষয় রোধ করা যায়। শরীরের দ্বিতীয় কিডনি, হৃদয়ের চতুর্থ প্রকোষ্ঠ, স্প্লিন, এমনকি কয়েকফুট লম্বা অপ্রয়োজনীয় ইন্টেস্টাইনটাকেও যদি বাদ দিয়ে দেওয়া যায়, পারফেক্ট মানুষ পাওয়ার পথে অনেকদূর এগোনো যাবে। ইতিমধ্যেই বেশ কিছু টেস্ট সাবজেক্টে এই নীতি প্রয়োগ করেছেন ডক্টর আব্রাহাম।

প্রথমজন ফিজিক্যাল মডিফিকেশনের সময়ই অপারেশন টেবিলে পর্যাপ্ত অ্যানেস্থেটিকের অভাবে প্রাণত্যাগ করে।

দ্বিতীয়জন বেশ সাড়া দিয়েছিল। ১৫ দিন ধরে একটু-একটু করে তার শরীর বদলে ফেলেছিলেন আব্রাহাম রিকভারির জন্য যথেষ্ট সময় দিয়ে। কিন্তু ২০ দিনের মাথায় হঠাৎ কোমায় চলে যায় সাবজেক্ট। সেই অবস্থা থেকে সে আর ফিরে আসেনি।

এভাবেই তাঁর বহু গিনিপিগ প্রাণ হারিয়েছে। ব্যর্থতার চিহ্ন মুছে ফেলতে বেশি সময় নেননি আব্রাহাম। অপারেশন চেম্বারের তলাতেই গোপন সুড়ঙ্গের মুখে কাটা-ছেঁড়া লাশগুলো জলের স্রোতে ভাসিয়ে দিয়েছেন তিনি। লাশের স্তূপ নিয়ে আর ভাবেন না আব্রাহাম। কিন্তু নিজের থিওরির সত্যতা নিয়ে ভাবনা তাঁর মাথায় চলতেই থাকে।

এই পরীক্ষাগুলো চালিয়ে একটা জিনিস আব্রাহাম ভালোই বুঝতে পেরেছেন। এই মডিফিকেশন গুলো করা সম্ভব, কিন্তু সেগুলোকে শরীরে ধরে রাখা কোনো সাধারণ মানুষ বা একটা আধারের পক্ষে অসম্ভব। এর জন্য বিজ্ঞানের ক্ষমতার বাইরে, অন্য কিছুর সাহায্য লাগবে। আর তাই তার পরবর্তী এবং অন্তিম পদক্ষেপ ভেবে নিয়েছেন তিনি। তাঁর দৃঢ় বিশ্বাস, এবার তিনি সফল হবেনই। এখন শুধু এরউইনের অপেক্ষা। দেখা যাক, পরীক্ষার জন্য পর্যাপ্ত মালমশলা সে জোগাড় করতে পারে কি না।



ছয়

উপাদান, প্রণালী আর আধার। যেকোনো বৈজ্ঞানিক প্রক্রিয়াতেই এই তিনটে জিনিস নিয়ে ভাবতে হয়। আব্রাহাম সেগুলোকেই মনে-মনে আরও একবার আওড়াচ্ছিলেন। এতে কী-কী গোলমাল থাকছে?

একটা প্রাথমিক কারণ তো শুরুতেই ধরে ফেলা যায়। পর্যাপ্ত অ্যানাস্থেটিকের অভাব! বারবার চেয়েও ডক্টর আব্রাহাম এটা পাননি। অথচ এর অভাবেই টেস্ট সাবজেক্টরা অপারেশনের পরে এমন শকে চলে যাচ্ছে যে তাদের আর ফিরিয়ে আনা সম্ভব হচ্ছে না। অবশ্য এবার এরউইন তাঁকে কথা দিয়েছে, ওই বস্তুটি যথেষ্ট পরিমাণে সে জোগাড় করবেই।

উপকরণের পরে আসে প্রণালী। আব্রাহাম এটা বিলক্ষণ বুঝেছেন যে য়ুবারমেনশের শারীরিক বৈশিষ্ট্যগুলোকে কোনো সাধারণ মানুষের শরীরে আবদ্ধ করা সম্ভব নয়। তার জন্য এমন একটা আধার প্রয়োজন যাতে এই পরিবর্তনগুলো করা সম্ভব। তাই এবার আর অনাহারক্লিষ্ট মৃতপ্রায় টেস্ট সাবজেক্ট নয়। অনেক খুঁজে, অনেক ভেবে আর টানা পর্যবেক্ষণ করে আব্রাহাম নাৎসি বাহিনীর মধ্য থেকেই এমন তিনজন সৈন্যকে বেছে নিয়েছেন যারা এক কথায় পারফেক্ট। উঁহু একটু ভুল হল, যাদের এক একজনের এক একটা গুণ পারফেক্ট, এক একটা অঙ্গ পারফেক্ট।

হ্যান্স ফ্রেডরিক, কার্ট গুন্টার আর হেপম্যান হেনরিক এই তিনজন পারফেক্টকেই আধার হিসাবে বেছে নিয়েছেন ডক্টর আব্রাহাম।

হ্যান্স ফ্রেডরিক ছোটো থেকেই অসম্ভব জোরে দৌড়াতে পারে। স্কুল কলেজ লেভেলের ছোটোখাটো প্রাইজ পেরিয়ে দেশের হয়ে স্বর্ণপদক প্রাপ্ত দৌড়বিদ হিসাবে। পরে হিটলারের আদর্শে নাৎসি বাহিনীতে যোগদান। পা দু’টো যে অস্বাভাবিক লম্বা আর অত্যন্ত শক্তিশালী, সে কথা বলাই বাহুল্য।

কার্ট গুন্টার, ছোটো থেকেই বাজি ধরে পাঞ্জা লড়া অভ্যেস। পয়সা নিয়ে লোককে মারধর করা আর জেল যাওয়া নিত্য অভ্যেস। পরে নাৎসি বাহিনীতে যোগদান। অসম্ভব শক্তিশালী হাত দুটো, জেলে তো বটেই এমন কি নাৎসি বাহিনীতেও আজ পর্যন্ত পাঞ্জাতে কেউ তাকে হারাতে পারেনি।

হেপম্যান হেনরিক, ডক্টর আব্রাহামের শেষ ক্যান্ডিডেট। প্রথম দুজনের থেকে একেবারেই আলাদা। শারীরিক সক্ষমতায় বা আকারে এদের ধারে কাছে না গেলেও তার একটা অদ্ভুত ক্ষমতা আছে। সাঁতারে পারদর্শী এই সেনা দিনের পর দিন, রাতের পর রাত জলের মধ্যে লুকিয়ে থেকে অতর্কিতে শত্রুর উপর নিঃশব্দে আঘাত হানতে সক্ষম। জলের নীচে একটানা দম বন্ধ করে থাকতে পারে সে। দীর্ঘ সময়ে জলের নীচে কাটানোর ফলে হেনরিকের শরীরখানা অদ্ভুত একটা আকার ধারণ করেছে। তার বুক থেকে তলপেটখানা অস্বাভাবিক রকমের লম্বা।

হের ডক্টর, আমি কি ভেতরে আসতে পারি?

এরউইনের গলার আওয়াজে সম্বিৎ ফিরে পেলেন ডক্টর আব্রাহাম। কিন্তু তিনি কিছু উত্তর দেওয়ার আগেই এরউইনকে প্রায় ধাক্কা দিয়ে অভদ্রের মতো ল্যাবের মধ্যে প্রবেশ করেন ক্যাপ্টেন হপম্যান হোল্টেনবারনার।

হেইল হিটলার! হিসহিসিয়ে বলে ওঠেন তিনি।

হেইল হিটলার! ডক্টর আব্রাহাম অভিবাদন জানান।

আপনার প্রোগ্রেস কতদূর, ডক্টর? শত্রুপক্ষ কিন্তু ঘাড়ের উপর নিশ্বাস ফেলছে। আর আপনাকে দেওয়া সময়ও প্রায় শেষ হয়ে এসেছে, একথা মনে আছে তো?

আমার সব মনে আছে, স্যার। মহামান্য হিটলারকে দেওয়া প্রতিটা কথা আমি রক্ত দিয়ে পালন করব।

তোমার রক্তের আমাদের কাছে কোনো দাম নেই আব্রাহাম। আমাদের চাই য়ুবারমেনশ, জার্মান সৈন্যের সীমাবদ্ধতা দূর করে যে জয়ের পথ দেখাবে।

অবশ্যই স্যার, কিন্তু পর্যাপ্ত উপকরণ না পেলে যে

দুটো নাইট্রাস অক্সাইড ট্যাঙ্ক, একটা অক্সিজেন ট্যাঙ্ক আর এক বাক্স ভর্তি আনেস্থেটিক ড্রাগ। তুমি যা-যা চেয়েছিলে ডাক্তার, আর তার সঙ্গেই আমার তিন সেরা সৈন্য, সব তোমার ল্যাবে পৌঁছে যাবে সঠিক সময়ে।

অনেক-অনেক ধন্যবাদ স্যার।

কিন্তু একটা কথা মনে রেখো ডাক্তার।

ক্যাপ্টেন হোল্টেনবারনার, ডক্টর আব্রাহামের একদম কাছে সরে আসেন, তারপর ওঁর কানে কানে হিসহিসিয়ে বলে ওঠেন, এবারেও যদি শেষ অবধি ওবারমেনচের জ্ঞান না ফেরে, তোমার লাশটা বাকি ইহুদিদের সঙ্গ দেবে ওই লাশের পাহাড়ে, কেমন? আমি চলি, হেইল হিটলার!

হেইল হিটলার!

যেমন ঝড়ের মতো এসেছিলেন ঠিক তেমনি ভাবেই ঝড়ের মতো চলে গেলেন ক্যাপ্টেন হোল্টেনবারনার। স্তব্ধ হয়ে বসে রইলেন ডাক্তার আব্রাহাম আর তাঁর সহকারী এরউইন।



সাত

নিজেকে ঈশ্বর বলে মনে হচ্ছিল ডক্টর আব্রাহামের।

য়ুবারমেনশ! অপারেশান টেবিলের ওপর শুয়ে থাকা শরীরটা বোধহয় পৃথিবীর সুন্দরতম সৃষ্টি, যাকে তিল-তিল করে গড়ে তুলেছেন তিনি নিজের হাতে।

শরীরখানা হেপম্যান হেনরিকের, শক্ত পুরুষালী হাত দুটো কার্ট গুন্টারের আর পাথরের মতো পা দুটো হ্যান্স ফ্রেডরিকের!

তিনটি শরীর মিলিয়ে একটা নিখুঁত শরীর। একদম পারফেক্ট!

নিজের মনে হেসে উঠলেন আব্রাহাম। নিজের পিঠে নিজেই বাহবাসূচক তালি দিতে ইচ্ছে করল তাঁর I

এরউইনের নিয়ে আসা ওষুধপত্র এবারে ঠিকঠাক কাজ করেছে। অপ্রয়োজনীয় অংশগুলো বাদ দিয়ে, মডিফিকেশানও কমপ্লিট। য়ুবারমেনশের শরীরে লাগানো যন্ত্রগুলো বলছে, তার শ্বাস-প্রশ্বাস, ব্লাডপ্রেশার, হার্টবিট, সবই ঠিকঠাক চলছে।

গত তিনদিন ধরে নাওয়া-খাওয়া ভুলেছেন আব্রাহাম। কাজটা মোটেই সহজ ছিল না। প্রাণের বাজি রেখে একটা অনিশ্চয়তার যুদ্ধে নেমেছিলেন তিনি, আজ সফলতা এসেছে। তবে যুদ্ধ এখনও শেষ হয়নি। এবারই তো আসল খেলা। কাবালা (kabbalah)-র পাতা থেকে হিব্রুতে লেখা অন্ধকার সূত্রগুলোকে এবারে আলো দেখানোর পালা।

দরজায় একটা শব্দ হল, এরউইন এসেছে।

সব কিছু পেয়েছো এরউইন?

হ্যাঁ, স্যার, অনেক কষ্ট করে সংগ্রহ করতে হল।

কষ্টের শেষেই তো ভোর আসবে এরউইন। এবার যেভাবে বলেছি সেভাবে প্রস্তুত করো সব।

এরউইন তার কাজে লেগে গেল।

একটা বড়ো পাত্রে, এরউইন তার সঙ্গে করে আনা কালো মোরগগুলোর গলা চিরে রক্ত জমা করতে লাগল। অদ্ভুত মারণচিৎকার করছিল পাখিগুলো। তারপর ঐ গরম কালো রক্তের মধ্যে, কবরের মাটি, সালফার আর কালো মরিচ মিশিয়ে দেয় সে। তারপর ডাক্তার আব্রাহাম, পকেট থেকে কিছু প্রাচীন তামার মুদ্রা বের করে আনেন আর সেই পাত্রের মধ্যে ফেলে দেন।

নিজের পকেট ঘড়িটা বের করে সময় দেখেন আব্রাহাম। কাসলের জানলা দিয়ে বাইরের হলুদ চাঁদটাকে দেখেন তিনি। বাইরের পৃথিবী তখন ঘুমিয়ে পড়েছে। গভীর রাত। চোখের ইশারায় তিনি এরউইনকে নির্দেশ দিলেন।

কবরের কফিন থেকে তুলে আনা জং ধরা একটা পেরেক দিয়ে য়ুবারমেনশের বুকের উপর একটা পেন্টাগন আঁকতে থাকে এরউইন। একটার পর একটা পেরেক তার শরীরে গাঁথা হয়। সেখান থেকে ফিনকি দিয়ে রক্ত ছোটে। পেন্টাগন কমপ্লিট হলে আব্রাহাম তার ঠিক মাঝখানে, য়ুবারমেনশের ওঠানামা করা বুকের ওপরেই একটা কালো মোমবাতি জ্বালিয়ে দেন।

দুনিয়ার সেরা ভোজবাজিটা এবারে তুমি দেখতে পাবে এরউইন। এতক্ষণ বিজ্ঞানের খেলা দেখেছ। আলোর জয়যাত্রা দেখেছ। এবার দেখবে সেই আলোর বুকে অন্ধকারের সূত্রপাত। হিসহিসিয়ে বলে উঠলেন আব্রাহাম।

রক্তভর্তি পাত্রটা তুলে নেন তিনি। সেটাকে সাবধানে বসিয়ে দেন য়ুবারমেনশের পেটের ওপরে। তারপর কোটের পকেট থেকে বের করে আনেন একটা ছুরি, চুবিয়ে দেন সেই রক্তের মধ্যে।

অনেক শরীর, আর একটা প্রাণ, একটা বলিদান, একটা পারফেক্ট শক্তিশালী আধার, স্বয়ং শয়তান, ইয়েতজার হারা (Yetzer hara) নেমে আসবেন এই শরীরে। আপনমনে বিড়বিড় করেন আব্রাহাম, হিটলার কা ভেবেছিল? আমি তাকে সুপারহিউমান সেনার ফৌজ বানিয়ে দেব? বরং আমি এই য়ুবারমেনশকে দিয়েই তিন নম্বর রাইখকে নরকে পাঠাব। আমার বাবার উপর হওয়া অত্যাচারের বদলা নেব। প্রতিটি ইহুদির’ হিসেব বরাবর করব আমি!

হাসতে থাকেন আব্রাহাম। ক্রূর, ধূর্ত হাসিটা ক্রমেই উন্মাদের অট্টহাসিতে পরিণত হয়।

হঠাৎ বাইরে প্রচন্ড চিৎকার শোনা যায়। গুলি-গোলার আওয়াজ ছাপিয়ে বহু মানুষের আর্তনাদ কানে আসে। বোঝা যায়, কোনো ভয়ংকর শক্তিশালী বাহিনীর অতর্কিত আক্রমণে ছিন্নভিন্ন হচ্ছে পরাক্রমশালী নাৎসিবাহিনী।

একটা জোরালো সবুজ আলো জানলা দিয়ে ছিটকে আসে। আব্রাহাম আর এরউইনের চোখ ঝলসে যায়।

দড়াম করে দরজাটা খুলে যায় তখনই। ছিটকে ভেতরে ঢুকে আসেন ক্যাপ্টেন হপম্যান হোল্টেনবারনার! রক্তাত্ত, ঘর্মাক্ত, শিহরিত, কুকুরের মতো হাফাচ্ছেন তিনি। কোনোরকমে দম নিয়ে তিনি চিৎকার করে ওঠেন, তোমার কাজ কি এখনও শেষ ডাক্তার হয়নি ডাক্তার? ওরা কিন্তু এসে গেছে, আর সময় নেই!

ওরা? কাঁপা কাঁপা গলায় প্রশ্ন করেন আব্রাহাম, কারা?

সবুজ মানুষেরা কথাটা শেষ করতে পারেননি ক্যাপ্টেন হপম্যান হোল্টেনবারনার। ধপ করে মেঝেতে লুটিয়ে পড়েছিলেন তিনি।

আব্রাহাম আর এরউইন কিছুই বোঝেননি। তবে তাঁরা দেখেছিলেন, সবুজ আলোর দ্যূতি ক্রমশ বাড়ছে। আর কারা যেন এগিয়ে আসছে এদিকেই!



আট

হাইডেলবার্গ, জার্মানী ১৯৮০

১৩৮৬ সালে গড়ে ওঠা হাইডেলবার্গ শহর জার্মানদের শিল্প সচেতনতার অন্যতম উজ্বল নিদর্শন। নিকার নদীর ধারে গড়ে উঠেছে এই প্রাচীন জার্মান নগরী। একে বিজ্ঞান আর শিক্ষার কান্ডারীও বলা চলে। হোটেলে নিজের ঘরে বসে নিকার নদীর জলে সূর্যাস্ত দেখতে-দেখতে এই কথাগুলোই ভেবে চলেছিলেন প্রফেসর সোম।

বন্ধুবর ডাক্তার লিয়াম রডরিগেজের অনুরোধে জার্মানীর হাইডেলবার্গ শহরে মেটাফিজিকসের এক সম্মেলনে যোগ দিতে এসেছিলেন প্রফেসর সোম। সংগঠকদের সৌজন্যে এত সুন্দর একটা জায়গায় থাকার সুযোগ তো হয়েইছে। আসল লাভটা হয়েছে অন্য জায়গায়।

সচরাচর এই সেশনগুলো রসকষহীন আলোচনা আর নিজেদের জ্ঞান জাহিরের জায়গা ছাড়া অন্য কোনো ভূমিকা পালন করে না। কিন্তু এবার ব্যাপারটা একটু অন্যরকম হল। চার্লস ডিভান নামের এক জার্মান মেটাফিজিসিস্ট, আলোচনার ফাঁকে কথায়-কথায় হিটলারের নাৎসি বাহিনীর সঙ্গে অকান্টের সম্পর্ক নিয়ে কিছু কথা বলেন। এমনিতে এগুলো আর পাঁচটা উড়ো গল্পের মতো করে অনেক জায়গায় শুনেছেন সোম। কিন্তু এবারের আলোচনাটা শুধু গপ্পো ছিল না। ছিল যুক্তি আর তক্কোও।

ডক্টর আব্রাহাম, কাসল রড্রিজ, ক্যাপ্টেন হপম্যান হোল্টেনবারনার, আর য়ুবারমেনশ, এই শব্দগুলো তাঁর কানে বারবার ভেসে উঠছিল। কিন্তু অদ্ভুত ব্যপার, ওই বিশাল কর্মকান্ডের শেষটা দেখা গেল কেউই জানেন না।

চার্লস ডিভান জানান, কাসল রড্রিজের শেষটা নিয়ে অনেক দ্বিমত আছে। কেউ বলে ডক্টর আব্রাহামের পরীক্ষায় এমন কিছু রাসায়নিক ব্যবহৃত হয়েছিল যে সেগুলোর বিস্ফোরণে দুর্গটাই উড়ে যায়। কেউ আবার বলে, বিশ্বযুদ্ধ চলাকালীন নাৎসিবাহিনীর কোনো অজ্ঞাত শত্রু ছিল এই ধ্বংসলীলার পিছনে। কারণ যাই থাকুক, সময়ের কালস্রোতে কাসল রড্রিজ পুরো মুছে যায়। হারিয়ে যায় ডক্টর আব্রাহাম আর তাঁর য়ুবারমেনশ, চিরতরে।

তবে প্রফেসর সোমের এই বিষয়ের প্রতি আগ্রহ দেখে, চার্লস তার সংগ্রহে থাকা কিছু দুষ্প্রাপ্য বই আর থিসিস পেপার প্রফেসরকে দিয়েছেন। বন্ধুবর লিয়াম রডরিগেজ আগামী ক’দিন প্রফেসরকে জার্মানি ঘুরিয়ে দেখাবেন। সেই ফাঁকে তিনিও বইগুলো পড়ে ফেলবেন।

সন্ধের মুখে প্রার্থনা সেরে, কিঞ্চিত ওয়াইন আর জার্মান কেক নিয়ে প্রফেসর সোম বইগুলো পড়তে বসার উদ্যোগ করছিলেন। হঠাৎ হোটেলের কাঁচের জানলা দিয়ে একটা কালো ছায়া তার নজরে পড়ল।

নিকারের বুকে নির্জন ব্রিজের ধারে কে যেন দাঁড়িয়ে রয়েছে। অত্যন্ত বিপজ্জনক ভাবে নদীর জলের দিকে ঝুঁকে রয়েছে সে।

আরে! লোকটা তো নদীর বুকে লাফাতে চলেছে মনে হচ্ছে। একটানে দরজা খুলে ব্রিজের দিকে ছুটলেন প্রফেসর সোম।



নয়

ঠক-ঠক করে কাঁপছিল লোকটা। ইতিমধ্যে ভেজা জামা-কাপড়-জ্যাকেট সব খুলিয়ে দিয়েছেন প্রফেসর সোম। ফায়ার প্লেসের ধারে বসিয়ে দিয়েছেন লোকটাকে। অবশ্য নিকার নদীর হিমশীতল জল থেকে ছ’ফুট লম্বা মানুষটিকে তুলে আনতেও রীতিমতো বেগ পেতে হয়েছে প্রফেসরকে। দু’জনেরই শরীরে তাপমাত্রা অনেকটা নেমে গেছে। আপাতত গরম কম্বল, এবং নিজের কিছু পোশাক পরিয়ে লোকটিকে চাঙ্গা করার চেষ্টা করছেন প্রফেসর।

লোকটা কিন্তু ফায়ার প্লেসের ধারে সোফায় চুপচাপ বসে আছে সে। তার মুখ থেকে কিছু বের করতে পারেননি প্রফেসর।

ড্রিংক দিয়েসে মিলচ। আপনি এই ব্র্যান্ডি মেশানো দুধটা খেয়ে নিন, গায়ে একটু জোর পাবেন। ভাঙা জার্মান আর ইংলিশ মিশিয়ে বলার চেষ্টা করলেন প্রফেসর। গ্লাসটাও এগিয়ে দিলেন আগন্তুকের দিকে।

আপনি আমাকে কেন বাঁচাতে গেলেন? সুস্পষ্ট ইংরেজিতে বলে উঠলেন সেই আগন্তুক।

আমি না থাকলেও, অন্য কেউ নিশ্চই বাঁচাত। মুচকি হেসে বললেন প্রফেসর সোম।

আপনি জানেন না, আমাকে বাঁচিয়ে নিজেকে ঠিক কী ধরনের বিপদের মুখে ফেলেছেন আপনি। আমার সম্বন্ধে কিছুই না জেনে এভাবে আমাকে বাঁচানো ঠিক হয়নি আপনার।

বিপন্ন মানুষের প্রাণ বাঁচানোটা আমার কর্তব্য। মৃদু হেসে বললেন প্রফেসর, আর বিপদ জিনিসটা আমার বেশ ভালোই লাগে। তাই নিশ্চিন্ত হোন। আমি জানি, আমি কী করেছি।

এ কী! লোকটির চোখ বিস্ফারিত হয়, এগুলো আপনার কাছে কীভাবে এল? আপনিও তাহলে ওদের দলের? হা ঈশ্বর! শেষে ওই শয়তানদের হাতেই আমাকে মরতে হবে!

চিৎকার করে সোফা থেকে ঠিকরে গেল সেই আগন্তুক। তার দৃষ্টি আর উদ্যত আঙুল, দুইই নিবদ্ধ ছিল টেবিলে রাখা চার্লস ডিভানের বই আর থিসিসগুলোর দিকে। একেবারে ওপরের ফোল্ডারটার মলাটে জার্মান ভাষায় জ্বলজ্বল করছিল একটা নাম, ‘মিথোস ভন শ্লস রড্রিজ’, মিথ অফ কাসল রড্রিজ!

আপনি ভুল করছেন। আমি আপনার শত্রু নই। শান্ত গলায় বললেন প্রফেসর সোম।

আমার ভুল হয়নি শয়তান। আতঙ্ক আর রাগ আগন্তুকের গলা দিয়ে উপচে পড়ে, তোমরা সবাই মিলে আমার মুখ বন্ধ করতে চাইছ। কিন্তু পারবে না। আমি সরে গেলেও কেউ না কেউ এই নারকীয় কাজ বন্ধ করতে আসবেই।

শান্ত হোন। পেশাগত প্রশিক্ষণ কাজে লাগান প্রফেসর সোম, এগুলো দেখে আপনার যা প্রতিক্রিয়া হচ্ছে তাতে মনে হচ্ছে, আপনার সাহায্য দরকার। যদি আমাকে সুযোগ দেন, আমি একটু চেষ্টা করতে পারি।

প্রফেসরের কথা, দাঁড়ানোর ভঙ্গি, সর্বোপরি নজর আগন্তুককে শান্ত করে। হু-হু করে কেঁদে ফেলেন মানুষটি।

আপনি আর আমার জন্য কী করবেন? শয়তান আমার সব কেড়ে নিয়েছে। প্রফেসর এগিয়ে আসেন তার দিকে, কাঁধে হাত রাখেন।

আপনি আমাকে নির্ভয়ে সব কিছু বলতে পারেন। কে জানে, হয়তো পরমপিতার আশীর্বাদে আমিই আপনার কোনো কাজে লেগে যেতে পারি।



দশ

কিন্তু আপনার কাছে এসব কী করে এল? নিজেকে একটু সামলে নিয়েই প্রশ্ন করেন আগন্তুক, আপনাকে তো এদেশীয় বলে মনে হচ্ছে না।

আমি ভারতীয়। একটা সেমিনারে যোগ দিতে এখানে এসেছি। সেখানেই অন্য এক বক্তার কাছ থেকে এই বই আর থিসিস পেপারগুলো আমার হাতে আসে। বলেন প্রফেসর সোম।

বলেন কী! আপনার সেমিনারের কী এমন সাবজেক্ট ছিল যে এগুলো নিয়ে আপনাদের ঘুরতে হয়?

মাফ করবেন। ঘটনার ঘনঘটায় আমার পরিচয়টাই দেওয়া হয়নি। আমার নাম রেভারেন্ড রুদ্র সোম। আমি মেটাফিজিক্সের একজন অধ্যাপক। এছাড়া চার্চের হয়ে আমি অকাল্ট ইনভেস্টিগেটার হিসাবেও কাজ করে থাকি।

আমাকে আমার ব্যবহারের জন্য ক্ষমা করবেন। আসলে আমি এমন এক বিপর্যয়ের মধ্য দিয়ে যাচ্ছি যে নিজের মাথা ঠিক রাখা সম্ভব হচ্ছে না। হয়তো আমি খুব শিগগিরি পাগলই হয়ে যাব।

মাথা ঠান্ডা করে বরং সেই কথাগুলোই বলুন, যদি আমাকে বিশ্বাস করতে পারেন। কে জানে, সমস্যা সমাধানের কোনো সূত্র সেখান থেকেও বেরিয়ে আসতে পারে। বললেন প্রফেসর সোম।

বেশ, যদি যেচে আমার বিপদে জড়িয়ে যেতে চান, তাহলে শুনুন আমার কাহিনি।

আমার নাম কার্ল হারবার্টজ। আমি একজন ব্যবসায়ী। আমার স্ত্রী উর্দুলা হারবার্টজ একজন ইতিহাসবিদ তথা গবেষক। মূলত হিটলার আর নাৎসিবাহিনীর ইতিহাস নিয়েই ও কাজ করে।

গত সপ্তাহে আমার স্ত্রীর কাছে একটা টেলিগ্রাম আসে। সেটা পেয়ে ও বেরিয়ে যায়। ও যখন ফিরে আসে, তখন ওকে খুব চিন্তিত দেখাচ্ছিল। আমি অনেক প্রশ্ন করলেও ও কিছু বলতে চায়নি।

তারপর? প্রফেসর সোম প্রশ্ন করেন।

অনেক জোরাজুরির পর উর্মুলা একটা অদ্ভুত ঘটনা শোনায়। কলেজে ওর সহপাঠী ছিল স্যামথা জোন্স। সে এখন একটা নাম করা ইউনিভার্সিটির অধ্যাপক, জীববিজ্ঞানী। হঠাৎ করে সে নাকি পাগল হয়ে গেছে। উর্দুলা আর স্যামথা সেই কলেজ জীবন থেকেই প্রাণের বন্ধু। তাই উর্মুলার পক্ষে এরকম একটা খবর শুনে চুপচাপ বসে থাকা সম্ভব হয়নি। ক’দিন আগেই স্যামথা আমাদের বাড়ি এসেছিল। এমন একটি প্রাণচঞ্চল হাসিখুশি মেয়ে হঠাৎ করে পাগল হয়ে যাবে, এটা ও বিশ্বাসই করতে পারেনি।

স্যামথাকে দেখে আসার পর ওঁর, মানে আপনার স্ত্রীর কী মনে হয়েছিল?

উসুলা বলল, আপাতদৃষ্টিতে স্যামথাকে দেখে মানসিক বিকারগ্রস্ত বলে মনে হলেও, ব্যাপারটা অত সহজ নয়।

মানে?

বাড়িতেই একটা ঘরে পায়ে শিকল দিয়ে আটকে রাখা হয়েছিল ওকে। স্যামথা ওকে দেখে চিনতে পেরেছিল। উর্দুলা যখন তার কাছে গিয়ে গায়ে- মাথায় হাত বোলাতে চায়, তখন হঠাৎ করেই স্যামথা খেপে যায়। অকথ্য ভাষায় গালিগালাজ করতে-করতে ও উর্দুলার গলা টিপে ধরে। আশেপাশের সবার বেশ বেগ পেতে হয় ওদের ছাড়াতে। উর্মুলা ওখান থেকে চলে আসে।

তারপর?

তারপরেই শুরু হয় সর্বনাশের খেলা। উর্দুলা ভারাক্রান্ত মনে বাড়ি এসে হঠাৎ খেয়াল করে, তার জ্যাকেটের পকেটে কে যেন একটা চিঠি রেখে দিয়েছে ওর অজান্তে।

কার চিঠি?

স্যামথা জোন্স।

কী ছিল সেই চিঠিতে? প্রশ্ন করেন প্রফেসর।

কার্ল হারবার্টজ নিজের আধ-শুকনো পোশাক থেকে একটা দোমড়ানো- মোচড়ানো চিঠি বের করে প্রফেসর সোমের সামনে ধরেন।



এগারো

ডিয়ার উর্সুলা,

এই চিঠি তুমি যখন পাবে, তখন আমি হয়তো আর সুস্থ থাকব না। হয়তো আমি আর থাকবই না। এরা আমাকে থাকতে দেবে না। আমার হাতে আর সময় বেশি নেই, তাই যেটা বলছি শোনো। মুলদা নদীর তীরের গভীর জঙ্গলের খাদের মধ্যে ক’দিন আগে সাতটা মমি আবিষ্কারের কথা পেপারে পড়েছিলে নিশ্চয়। তাদের পর্যবেক্ষণের জন্য আমাদের ইউনিভার্সিটিতে আনা হয়। সৌভাগ্যবশত আমাকেও সেই কাটাছেঁড়ার টিমে রাখা হয়। জার্মানিতে মমি কোথা থেকে এল এই নিয়ে চারদিকে তোলপাড় হয়ে যায়, তোমরা সবাই জান। তবে এটা তোমার পক্ষে জানা সম্ভব নয় যে ওখানে সাতটা নয়, টোটাল আটটা মমি পাওয়া গেছিল। ওই আট নম্বর মমির কথাটা বিশেষ কয়েকজন ছাড়া কেউ জানত না। সেটা সাধারণ মমির তুলনায় আকারে বিশাল ছিল। সরকারি কর্তাদের বক্তব্য ছিল, ওটার খবর বাইরে বেরোলে শুধু-শুধু হইচই শুরু হবে। মিডিয়া বাগড়া দেবে, তাতে কাজের কাজটাই হবে না। বরং পর্যবেক্ষণ আর বিশ্লেষণ করে তবেই জনসমক্ষে যাওয়া উচিত হবে। আমরা মেনে নিয়েছিলাম কথাটা।

একটি বিশেষ ঘরে আমাদের ডিপার্টমেন্টের হেড হের লুকাসের তত্ত্বাবধানে মমিটাকে রাখা হয়েছিল। ওখানে যাওয়ার অনুমতি আমাদেরও ছিল না। শুধু কয়েকজন সরকারি কর্তা, আর লুকাস ওখানে যেতেন। কিন্তু তুমি তো জানই আমার স্বভাবের কথা। ছোটো থেকেই কোথাও বাধা পেলে সেই কাজটাই করার ইচ্ছে আমার বেশি হয়। একদিন লুকাসের চেম্বার থেকে কাসল রড্রিজ, ডক্টর আব্রাহাম, য়ুবারমেনশ এই শব্দগুলো আমার কানে আসে। কাকে যেন ফোনে এসব বলছিলেন লুকাস।

এবার নিশ্চয় বুঝতে পারছ, কেন সেদিন হঠাৎ করে তোমার কাছে এগুলো নিয়ে জানতে চেয়েছিলাম। আমার চেনাজানার মধ্যে খুব কম লোকই আছে যাদের নাৎসিদের এইসব কার্যকলাপ নিয়ে তোমার মতো এত পড়াশোনা আছে। তোমার কাছে সবটা জেনে আমার বিশ্বাস আরও দৃঢ় হয়। যাইহোক এক গভীর রাতে সবার চোখের আড়ালে পাহারাদারদের বেকুব বানিয়ে আমি সেই বিশাল মমির গোপন চেম্বারে ঢুকে পড়লাম। তখনই আমার সর্বনাশ হল।

পাহারাদাররা ফিরে আসার আগেই আমার যা দেখার দেখা হয়ে গেছিল। ওই বিশাল শরীরটা কোনো একটা মানুষের ছিল না। ওটা ছিল বিভিন্ন শরীর থেকে আনা অঙ্গ প্রত্যঙ্গের সমন্বয়ে সৃষ্ট একটা শরীর। পরের দিন ইউনিভার্সিটি গিয়ে দেখি সেই মমি উধাও হয়েছে। আমি লুকাসকে গিয়ে জিজ্ঞেস করতে তিনি যেন আকাশ থেকে পড়েন। লুকাস দাবি করেন, ওরকম কোনো মমি নাকি ছিলই না কোনোদিন। আমি রেজিস্টার চেক করি, দেখি সেখানেও এন্ট্রি নেই। সব প্রমাণ ভোজবাজির মতো উবে গেছে! আমার টিমের লোকেদের ব্যাপারটা বলায় তাদেরও একই প্রতিক্রিয়া হয়। আমি নাকি ভুল দেখেছি! শুরু থেকে নাকি সাতটাই মমি ছিল। সেই শুরু, তারপর থেকেই ‘আমার স্নায়ুর ওপর চাপ পড়েছে, ‘আমার ক’দিন ছুটি নেওয়া দরকার’, ‘ভুলভাল দেখছি’ ইত্যাদি বলে আমাকে পাগল প্রতিপন্ন করা শুরু হয়। দু’টো কালোকোট পরা লোক আমাকে সারাদিন ফলো করতে থাকে।

বেশ বুঝতে পারছি উর্দুলা, এরা আবার কোনো ভয়ংকর ষড়যন্ত্রে মেতেছে। আমি তারই মাঝে পড়ে গেছি। আমার পক্ষে আর এখান থেকে বেরিয়ে আসা সম্ভব নয়। তাই আমিও ঠিক করেছি, এর শেষ দেখেই ছাড়ব।

ডিয়ার উর্দুলা, এই চিঠি যখন তোমার হাতে গিয়ে পড়বে তখন আমি হয়তো আর থাকব না। বাকিটা তোমার আর পরমপিতার ওপরে ছেড়ে দিলাম।

ইতি
স্যামথা

চিঠি পড়ে কী বুঝলেন প্রফেসর? প্রশ্ন করলেন কার্ল হারবার্টস। এখনই কিছু বলা মুশকিল। মাথা নেড়ে বললেন প্রফেসর সোম, আপনি একটু অপেক্ষা করুন।

প্রফেসর সোম দু’কাপ হট চকোলেট নিয়ে ফিরলেন।

এটা খান কার্ল, গায়ে জোর পাবেন। উর্মুলা চিঠিটা পেয়ে কী করলেন?

সে চিরকালই অসমসাহসী। আমার শত বারণ সত্ত্বেও পরের দিনই উর্দুলা বেরিয়ে যায় স্যামথার সঙ্গে দেখা করবে বলে। ও ও আর ফিরে আসেনি।

মানে?

স্যামথার বাড়ি অবধি ও পৌঁছয়নি। খোঁজ নিয়ে জানতে পারি।

আপনি কাউকে জানাননি?

হাসালেন প্রফেসর। থানা, পুলিশ, মেয়র, প্রাইভেট গোয়েন্দা, এমনকি অন্ধকার জগতের লোকেরা কিছুই বাকি রাখিনি ওকে খুঁজতে। কিন্তু কেউ কিছু বলতে পারেনি। কোনো সূত্র দিতে পারেনি।

হুঁ চিন্তিতভাবে মাথা নাড়েন প্রফেসর সোম।

এই যে আমার উর্দুলা। মানিব্যাগ থেকে একটা ছবি বের করে দেখান কার্ল, ওকে আর আমি ফিরে পাব না, এ আমি বুঝে গেছি প্রফেসর। ওর দুশমনের দল ভয়ংকর শক্তিশালী। তারা সমাজের সর্বোচ্চ স্তরে বসে আছে। প্রতিমুহূর্তে তারা নজর রেখে চলেছে আমাদের ওপরে। তাই তো বলছিলাম প্রফেসর, আমাকে বাঁচিয়ে আপনি নিজের মাথায় বিরাট বিপদ টেনে নিয়েছেন!

আমি আপনাকে আগেও বলেছি কার্ল, বিপদের মুখোমুখি হওয়াটা আমার পেশা। উঠে দাঁড়িয়ে বললেন সোম, আপনাকে কথা দিতে পারছি না, কারণ এটা সরকারি আইনরক্ষকদের এলাকা। তবে কাকতালীয় ভাবে হলেও আমি এই ব্যাপারে জড়িয়ে গেছি। তাই তলিয়ে দেখতে হচ্ছেই। আপনি আজ ভালো। করে বিশ্রাম নিন, আমি কাল আপনার সঙ্গে আবার কথা বলব এই নিয়ে।

কার্ল হারবার্টজকে শুভরাত্রি জানিয়ে পাশের ঘরে চলে যান প্রফেসর। তাঁর মন বলছিল, নিজের জ্ঞান ও অভিজ্ঞতার সীমার অনেক বাইরের কিছুর সঙ্গে লড়তে চলেছেন তিনি। কিন্তু এখন তো আর পিছিয়ে আসা যাবে না। তাছাড়া তিনি ছাড়া এই লোকটির পাশে দাঁড়ানোর মতো আর কেউ আছে বলে মনে হচ্ছে না।

একটা প্রকাণ্ড হাই তোলেন তিনি। সেই অবস্থাতেও মনে-মনে ছকে নিতে চেষ্টা করেন পরের কাজগুলো। বন্ধুবর লিয়ামকে জানাতে হবে সবটা, কারণ এই অচেনা দেশে সেই একমাত্র ভরসা করার মতো মানুষ। আজ রাতে ই চার্লসের দেওয়া কাসল রড্রিজ আর য়ুবারমেনশ সংক্রান্ত বইগুলো একটু ঘেঁটে নিতে হবে। কিন্তু বড্ড ঘুম পাচ্ছে যে! অবাক হলেন প্রফেসর। রাত জেগে নিশাচরদের মোকাবিলা করায় অভ্যস্ত মানুষের তো এই ভর সন্ধেবেলা এত ঘুম পাওয়া উচিত নয়। অথচ চোখের পাতা দুটো অস্বাভাবিক ভারী হয়ে আসছে যেন



বারো

উইলকোমেন প্রফেসর সোম, উইলকোমেন! ওয়েলকাম টু আওয়ার লিটিল শ্লস অফ ডার্কনেস। এই অন্ধকারের দুর্গে আপনাকে স্বাগত জানাচ্ছি!

মাথায় একটা ভোঁতা যন্ত্রণা। চারপাশ আলোয় অস্বাভাবিক রকম উজ্জ্বল। তবু সব অস্পষ্ট। যেন একটা কুয়াশার মধ্য দিয়ে সব দেখতে হচ্ছে!

ধীরে-ধীরে চোখের ঘোলাটে দৃষ্টিটা পরিষ্কার হয়ে আসে প্রফেসর সোমের। তিনি দেখেন, তাঁকে ঘিরে আছে একরাশ অজানা লোক। ধড়মড় করে উঠে বসতে যান তিনি, কিন্তু পারেন না। প্রফেসর বুঝে যান, তাঁকে একটা টেবিল জাতীয় কিছুর উপর শক্ত করে বেঁধে শুইয়ে রাখা হয়েছে। ওপরের উজ্জ্বল আলোর সারি এই ইংগিতই দিচ্ছে যে এই টেবিলটা সাধারণ জিনিস নয়, বরং অপারেশন টেবিল! বিস্মিত চোখে, মাথা তুলে ঘাড় ঘুরিয়ে যতটা দেখা যায় সবটা দেখেন প্রফেসর সোম। সভ্যতার শত যোজন দূরে এক আদিম অন্ধকারাচ্ছন্ন গুহাপ্রান্ত বলেই মনে হচ্ছে, তবে অত্যাধুনিক মেডিক্যাল ইকুইপমেন্টে পরিপূর্ণ! চারপাশের কালো আলখাল্লায় মুখ ঢাকা লোকেদের মাঝ থেকে এক দীর্ঘাঙ্গ ছায়ামূর্তি কে তার টেবিলের দিকে এগিয়ে আসতে দেখেন প্রফেসর সোম।

উইলকোমেন প্রফেসর সোম, উইলকোমেন। মহিলা কণ্ঠস্বর সোমকে সজাগ করে তোলে আরও দ্রুত, আশা করি আপনার খুব একটা কষ্ট হয়নি এখান অবধি পৌঁছতে।

মুখ থেকে কালো কাপড় সরিয়ে ফেলেন মহিলা, আমাকে চিনতে পারছেন সোম?

আরে! এ কী? এ মুখ তো চেনেন তিনি! প্রফেসর সোমের সারা শরীর দিয়ে একটা হিমস্রোত বয়ে যায় যেন! বিস্ময়ে হতবাক হয়ে যান তিনি! কালো আলখাল্লার পরে যে মহিলা তাঁর দিকে তাকিয়ে ব্যঙ্গের হাসি হাসছে, তার ছবি গত দু’দিনে অন্তত একশো বার তিনি দেখেছেন কার্ল হারবার্টজের হাতে!

সামনে দাঁড়িয়ে থাকা লাস্যময়ী আর কেউ না, কার্লের স্ত্রী উর্দুলা হারবার্টজ! পেছন থেকে আলখাল্লা পরা আরেকজনকে নিঃশব্দে এগিয়ে আসতে দেখা যায় উসুলার দিকে! উর্দুলা তাকে খেয়াল করে না, সে হেসে চলেছে প্রফেসরের দিকে তাকিয়ে। অতি সন্তর্পণে এগিয়ে আসা সেই ছায়ামূর্তির হাতে ধরা প্রকাণ্ড ছুরিটা দেখতে পান প্রফেসর। তিনি দমবন্ধ করে অপেক্ষায় থাকেন পরের ঘটনাটুকু দেখার জন্য।

হঠাৎ সেই আলখাল্লা পরা লোকটা এক ঝটকায় উর্দুলাকে পেছন থেকে জাপটে ধরে। তার গলায় সেই ছুরিখানা সজোরে চেপে ধরে লোকটা। অতর্কিত এই আক্রমণে উর্দুলা হতবাক হয়ে যায়। ছুরি ধরা সেই ব্যক্তির আলখাল্লা সরে যায়। তার মুখ দেখে প্রফেসরের প্রাণে কিছুটা হলেও আশার আলো জাগে, কার্ল হারবার্টজ!

কিন্তু তখনই কার্ল হারবার্টজের হাতের বাঁধন ধীরে-ধীরে আলগা হয়। ছুরি সরিয়ে সশব্দে সে চুমু খায় উর্দুলার ঠোঁটে! প্রফেসর সোমের আশার কফিনে শেষ পেরেক পুঁতে দিয়ে সে বলে ওঠে,

সরি ফর দা ট্রাবল প্রফেসর। মিট মাই বিউটিফুল ওয়াইফ উসুলা হারবার্টজ! তাদের হাসির প্রতিধ্বনিতে গুহার প্রতিটা দেওয়াল যেন কম্পিত হয় অজানা কোনো আগামী বিপদের আশঙ্কায়!



তেরো

আপনি এক নতুন ইতিহাস রচনার সাক্ষী হতে চলেছেন প্রফেসর। ইউ শুড বি প্রাউড অফ ইয়র্সেলফ। হিসহিসিয়ে কথাগুলো বলে উঠলো কার্ল।

চারপাশটা ভালো করে দেখুন প্রফেসর। আপনি সব বুঝতে পারবেন।

চারপাশ দেখার মতো অবস্থায় তো আপনি আমাকে রাখেননি কার্ল।

হাহ্! আপনার সাহস আছে প্রফেসর। মৃত্যু সামনে জেনেও আপনি রসবোধ হারাননি। কী করব বলুন, আমি যে নিরুপায়। তবে হ্যাঁ, আপনিও জ্ঞানপিপাসু, আমরাও তাই। তাই সব শেষ হয়ে নতুন হওয়ার আগে আপনার সেই তৃষ্ণা আমরা মিটিয়ে দেব। কষ্ট করে একটু বাঁ দিকে দেখুন প্রফেসর। কী দেখতে পাচ্ছেন?

অতি কষ্টে বাঁ দিকে ঘাড় ঘুরিয়ে দেখলেন প্রফেসর সোম। তাঁর রক্ত হিম হয়ে গেল। যা শুনেছিলেন, যা পড়েছিলেন, তার সবটাই সত্যি? এখনও এই উন্মাদের দল পৃথিবীতে এই নারকীয় খেলা চালিয়ে যাচ্ছে!

আরেকটা অপারেশন টেবিল, তার উপর রাখা আছে আর একটা নিস্পন্দ শরীর। তবে তার আকৃতিটা মানুষের মতো হলেও সেটাকে মানুষ বলা চলে না। দৈত্যাকার একটা শরীর। তাতে অসংখ্য কাটাকুটি আর সেলাই-এর দাগ। বহুবার যে তার ওপর সার্জারি চালানো হয়েছে, সেটা ভালোই বোঝা যাচ্ছে। বিকট আকারের অঙ্গপ্রত্যঙ্গগুলো দেখলেই বোঝা যাচ্ছে, সেটা কোনো একজন মানুষের হতে পারে না। বরং বহু মানুষের শরীর থেকে নিপুন দক্ষতায় সেগুলো উপড়ে এনে জোড়া হয়েছে শরীরে। ফলে অদ্ভুত একটা পৈশাচিক আকৃতি সৃষ্টি হয়েছে। মুখটা অবশ্য দেখা যাচ্ছে না, সেটা ঢাকা রয়েছে একটা কালো কাপড় দিয়ে। তাতে স্বস্তিক চিহ্ন দেওয়া। ·

কী বুঝলেন প্রফেসর সোম?

য়ুবারমেনশ।

শাবাশ! আপনার জ্ঞানের পরিধির প্রশংসা করতেই হচ্ছে প্রফেসর। ঠিক ধরেছেন। এই হল দ্য পারফেক্ট ম্যান।

কিন্তু কেন কার্ল? আপনাদের আদর্শ তো অনেকদিন আগেই মারা গেছে। আবার নতুন করে প্রমাণ করার কী দরকার যে আপনারা কতটা ভুল ছিলেন?

আমরা ভুল ছিলাম? আমরা মৃত? মূর্খ! নাৎসি আদর্শের মৃত্যু হয়নি, আর কখনও হবেও না। এটা ওই কাল্পনিক পরমপিতার মতো নিছক ভাঁওতাবাজি নয়। এটা পরমসত্য।

কিন্তু কেন কার্ল? হোয়াই য়ুবারমানশ? আপনাদের হাতে যে প্রযুক্তি আর জ্ঞান আছে, তা দিয়ে চাইলেই আরও ভয়ঙ্কর কোনো অস্ত্র বানিয়ে নেওয়া যায়। তাহলে য়ুবারমেনশ কেন?

কেন নয়, প্রফেসর? আমরা নিজেদের মানুষ বলি বটে, কিন্তু মান আর হুঁশ কি সত্যিই আছে আমাদের? নিজেদের সভ্য বলে জাহির করা এই মানব সভ্যতা, স্বার্থের সামান্য বিচ্যূতিতে যে আদিম নগ্ন রূপ দেখিয়ে ফেলে, তাতে বুনো পশুরাও লজ্জা পাবে। ধর্মের নামে, জায়গার নামে, তেলের নামে, ছোট্ট- ছোট্ট এমন অসংখ্য জিনিসের নামে এরা যুদ্ধ যুদ্ধ খেলে চলেছে। এর ফলে বিবর্তনের পথে আমাদের অস্তিত্বও লোপ পেতে চলেছে। অথচ এই নিয়ে কারও মাথাব্যথা নেই।

সেটার সমাধান কী? য়ুবারমেনশ?

এই পৃথিবীর একটা রিস্টার্ট দরকার, প্রফেসর। সব পুরোনো ক্ষত, ঘা, মুছে ফেলে আবার একটা সুন্দর পৃথিবী গড়তে হবে আমাদের। তার জন্য অনেকটা অন্ধকার রাস্তা পেরোতে হবে আমাদের। তৃতীয় বিশ্বযুদ্ধ এটার উত্তর। একটা শেষ রক্তক্ষয়ী সংগ্রাম, ব্যাস। তারপর সব শেষ, সব শান্ত। শুধু টিকে থাকব আমরা আর আমাদের অনুগামীরা। সেই লড়াইয়ে য়ুবারমেনশ আমাদের মস্ত বড়ো ভরসা, আমাদের লক্ষ্যও বটে।

খুবই ভালো কথা, কার্ল। কিন্তু এখানে আমার ভূমিকাটা কী? মানে এত কাঠখড় পুড়িয়ে আমাকে কেন এই প্রক্রিয়ায় টেনে আনা? মুচকি হেসে প্রশ্ন করলেন, প্রফেসর সোম।

এতক্ষণে আপনি আসল প্রশ্নটা করেছেন প্রফেসর। আচ্ছা, সেন্ট মনটিয়াসের সেই ফাদার জোসেফের কথা আপনার মনে আছে, প্রফেসর সোম? যার ছুরির ধারে আপনি পাহাড়চূড়ার মৃত্যুদূত গ্রিম রিপারকেও হারিয়ে দিয়েছিলেন?

সেন্ট মন্টিয়াস! ফাদার জোসেফ! গ্রিম রিপার!! এই নামগুলো কীভাবে ভুলবেন প্রফেসর সোম? বিস্ময়ের ধাক্কায় তিনি সাময়িকভাবে বাকরুদ্ধ হন।

খুব অবাক হলেন নাকি, প্রফেসর? কার্লের দু’চোখ ঝিকমিকিয়ে ওঠে কৌতুকে, আপনি কি ভেবেছিলেন অন্ধকারের দেবতা আপনাকে এমনি ছেড়ে দেবেন? আপনি সত্যিই হতভাগ্য, নইলে উনি নিজে থেকে আপনার কাছে এলেও তাঁকে যথোচিত মর্যাদা না দিয়ে আপনি নিজের সামান্য দাবিদাওয়া মেটাচ্ছিলেন?

হ্যাঁ, এটা ঠিক যে য়ুবারমেনশের সঙ্গে আপনার কোনো ডিরেক্ট সম্পর্ক নেই। কিন্তু এই এতটা অন্ধকারের রাস্তা আমাদের একার পক্ষে পার হওয়া সম্ভব ছিল না। তাই আমরা স্বয়ং অন্ধকারের রাজার শরণাপন্ন হয়েছিলাম। উনি আমাদের কথা রেখেছেন। কিন্তু ওঁর আবির্ভাবের জন্য একটা আধার প্রয়োজন। কোনো সাধারণ মানুষের শরীরের সীমাবদ্ধতায় ওঁর অসীম ব্যাপ্তিকে ধারণ করা অসম্ভব।

আর তাই য়ুবারমেনশ? বিড়বিড় করে ওঠেন প্রফেসর সোম। নিজেকে বড্ড অসহায় লাগে তার।

ঠিক তাই, প্রফেসর। য়ুবারমেনশের পারফেক্ট শরীরটাতেই স্বয়ং শয়তান আবির্ভূত হবেন, চালাবেন তার ধ্বংসলীলা। তিনিই গাইড করবেন আমাদের।

আপনারা আগেও ডিলিউশনাল ছিলেন। এত রক্তক্ষয়, এত হতাশার পরেও আজও আপনারা তেমনই রয়েছেন কার্ল।

হাঃ হাঃ! আপনি যা খুশি ভাবতে পারেন প্রফেসর। আপনার যে এই অবস্থাতেও দয়াভিক্ষা না করে এ-সব বলার মতো সাহস আছে, সেটা আমরা জানি। সেজন্যই তো অন্ধকারের সম্রাট একটাই জিনিস চেয়েছিলেন অর্ঘ্য হিসেবে, আপনার ওই দমদার, সাহসী হৃৎপিন্ডটা। ওটার অভাবেই এতদিন সম্পূর্ণ হতে পারেনি য়ুবারমেনশ। তবে এবার হবে। হবেই!

একটা অদ্ভুত দর্শন ছুরি হাতে কার্ল এগিয়ে আসে প্রফেসর সোমের দিকে। এ ছুরি খুব ভালো করেই চেনেন প্রফেসর। সেই সেন্ট মন্টিয়াসের ফাদার জোসেফের ছুরি এটা।

খুব একটা কষ্ট হবে না প্রফেসর। স্রেফ আপনার হৃদয়টা উপড়ে নেব, আর বসিয়ে দেব য়ুবারমেনশের শরীরে। ব্যস এটুকুই। হাসতে হাসতে পজিশন নেয় কার্ল।

ঠিক তখনই বাইরে প্রচণ্ড একটা কোলাহল শোনা যায়। একটা প্রবল ঝড় যেন এগিয়ে আসছে গুহার ভেতরে। তার সঙ্গেই ক্রমে জোরালো হচ্ছে একটা সবুজ আলো। কাদের যেন পায়ের শব্দও শোনা যাচ্ছে! কার্ল আর তার অনুগামীদের মধ্যে অস্থিরতা তৈরি হয়। কীসের অজানা আশঙ্কায় তারা যেন উৎকণ্ঠিত হয়ে ওঠে। নীরবে সব লক্ষ্য করেন প্রফেসর, আর সুযোগের অপেক্ষা করেন।

আমি জানতাম ওরা আসবে। ইতিহাসের পুনরাবৃত্তি ঘটবে। নিষ্ঠুর ধাতব গলায় বলে কার্ল, কিন্তু ওরা জানে না যে ডক্টর আব্রাহামের সময়ের থেকে আমরা অনেকটা এগিয়ে গেছি। আসুক ওরা, আমরাও প্রস্তুত।



চোদ্দ

এই সবুজ আলোর ঝড় কীসের কার্ল? প্রফেসর সোম প্রশ্ন করলেন।

আহ্ প্রফেসর! আপনি বোধহয় ভাবেন যে এই দুনিয়ায় অবাক হওয়ার মতো বা করার মতো যা কিছু আছে তার সবই আপনি ইতিমধ্যে দেখে ফেলেছেন। কিন্তু আজ আপনাকে ভুল প্রমাণ করব প্রফেসর। হিসহিসিয়ে বলে উঠল কার্ল হারবার্টজ, দেখে যান শুধু।

ইতিমধ্যে গুহার কালো দেওয়ালগুলো সবুজ হয়ে উঠেছে আলোয়, বাইরে থেকে ভেসে আসছে হাড়হিম করা আর্তনাদ। সেগুলো যে যে কার্লের প্রহরীবাহিনীর সে কথা বলাই বাহুল্য। কারা যেন সব প্রতিরোধ ছিন্ন করে একটু-একটু করে এদিকেই এগিয়ে আসছে।

ভূত, প্রেত, ঘুল, নেকড়েমানুষ, গ্রিম রিপার, এমনকি স্বয়ং শয়তানের সঙ্গেও আপনার মোলাকাত হয়েছে, তাই না প্রফেসর?

প্রফেসর সোম কোনো জবাব দেন না।

কার্ল বলে চলে

সেদিন ডক্টর আব্রাহাম কেন সফল হতে পারেনি জানেন? ওই ওদের জন্য! ওদের সবসময় পৃথিবীর মানুষের ওপর নজর রাখে।

কারা?

ভগবান বলতে পারেন, বা ভিনগ্রহী। যা বলবেন। সবুজ মানুষও বলতে পারেন।

সবুজ মানুষ? বিস্ময়ে হতবাক প্রফেসর প্রশ্ন করেন।

হ্যাঁ। তবে এবার ওদের জারিজুরি খাটবে না। ওরা জানে না, আমাদের টেকনোলজিও কতটা এগিয়ে গেছে সময়ের হাত ধরে। ঘরের অন্য দিকে মুখ করে চেঁচাল কার্ল, ব্রিং দাস, মাচ এস!

‘ওটাকে নিয়ে এসো। সব রেডি করো।’ মনে-মনে অনুবাদ করলেন প্রফেসর সোম।

কার্লের শাগরেদদের মধ্যে ব্যস্ততা তখন তুঙ্গে। কয়েকজনকে দেখা গেল কয়েকটা ধাতব তারজালি দিয়ে তাদের চারপাশে একটা বর্গাকার বাক্স রচনা করছে। প্রফেসর দেখলেন, কার্ল আর তার দলবল একটা ধাতব খাঁচার মধ্যে যেন স্বেচ্ছায় বন্দি হয়ে পড়ল। প্রফেসরের বিস্মিত দৃষ্টি দেখে বোধহয় কার্লেরও মায়া হল।

ভাবছেন, আমরা কেন নিজেদের এই খাঁচার মধ্যে বন্দি করছি, তাই তো প্রফেসর?

হ্যাঁ। ঠিক তাই।

ফ্যারাডে কেজ কী জানেন?

ইলেকট্রোম্যাগনেটিক ওয়েভ প্রিভেন্টার?

ইয়েস প্রফেসর! ইয়েস। দিস ইজ আ ফ্যারাডে কেজ। আমাদের ভিনগ্রহী বন্ধুরা এর ভেতরে আসতে পারবে না। ওদের জারিজুরি এর বাইরের দেওয়ালেই সীমাবদ্ধ হয়ে থাকবে। অসহায়ের মতো ওরা দেখবে, য়ুবারমেনশের আবির্ভাব।

কার্ল-এর কথা শেষ হওয়ার আগেই প্রফেসর দেখেন, ঘরের মধ্যে একটা সবুজ আলোর কুণ্ডলী তৈরি হয়েছে। মনে হচ্ছে যেন অনেকগুলো অস্পস্ট শরীর মিশে আছে তাতে।

সেই তীব্র সবুজ আলোর দিকে তাকাতে কষ্ট হয় প্রফেসর সোমের। তবে এর মধ্যেও তিনি শুনতে পান, সেই কুণ্ডলী থেকে অদ্ভুত কিছু যান্ত্রিক শব্দ ভেসে আসছে। কিন্তু তারা যেন হঠাৎ করেই থমকে গেছে একটা জায়গায়। কীসে যেন বাধা পাচ্ছে।

ফ্যারাডে কেজ ওয়ার্কড লাইক আ চার্ম। কার্লের অট্টহাসি শুনতে পান প্রফেসর সোম, সবুজ মানুষের দল! তোমরা ভুলে গেছিলে যে আমি সেই আদিম আমলের অসহায় ডক্টর আব্রাহাম নই। এবার তোমরাও দেখ, আমরা কীভাবে তোমাদের চোখের সামনেই অন্ধকারের জয়যাত্রা শুরু করি। হাইল হিটলার!

হাইল হিটলার! হাইল হিটলার! অন্ধকার দীর্ঘজীবি হোক! কার্লের কথাগুলো সব আলখাল্লাদের মধ্যে প্রতিধ্বনিত হতে থাকে।

প্রফেসর সোম বুঝতে পারেন, চরম বিপদ আসন্ন। খাঁচার বাইরে পরমশক্তিমান যে বা যারা আছে, তারা খাঁচার ভেতরে ঢুকতে পারছে না!

জলদি কিছু ভাবতে হবে, আর সময় নেই।

হঠাৎ করে প্রফেসর খেয়াল করলেন, দীর্ঘক্ষণ ধরে, কিছুটা অভ্যাসবশত পা নাড়িয়ে যাওয়ার কারণে তাঁর পায়ের বাঁধনটা কখন যেন আলগা হয়ে গেছে। কার্লের দল নিজেদের মধ্যেই মত্ত, কেউ এদিকে দেখছেও না। এটাই শেষ সুযোগ, ভাবলেন প্রফেসর।

এদিক-ওদিক তাকিয়ে দেখলেন, য়ুবারমেনশকে যে টেবিলে রাখা হয়েছে তার তলায় চাকা লাগানো আছে। ব্যস! প্রফেসরের মাথায় বিদ্যুৎ খেলে গেল। তিনি ডান পা-কে বাঁধন থেকে বের করে সজোরে ধাক্কা দিলেন ওই টেবিলটায়। সেটা সজোরে গিয়ে আঘাত করল ফ্যারডে কেজের একপ্রান্তে।

ঝনঝন শব্দে খুলে গেল একদিকের ধাতব প্রাচীর।

কার্লের দল সেটা দেখতে পেয়ে ছুটে এল প্রফেসরের দিকে। কিন্তু দেরি হয়ে গেছিল! মুহূর্তেই সবুজ আলোর কুণ্ডলীটা আকারে বাড়তে-বাড়তে সবাইকে গ্রাস করে নিল। আর কিছুই দেখা যাচ্ছিল না। শুধু শোনা যাচ্ছিল মৃত্যুযন্ত্রণায় ফেটে পড়া একঝাঁক মানুষের চিৎকার! সেই সবুজ আলোর সামনে প্রফেসর সোমের চেতনাও লুপ্ত হল।

চিরপরিচিত অ্যালার্মের শব্দে ঘুম ভাঙল প্রফেসরের। ধড়ফড় করে উঠে বসলেন তিনি হোটেলের বিছানায়। হা ঈশ্বর! তবে কি এতক্ষণ স্বপ্ন দেখছিলেন তিনি? নিজের হাত-পায়ে চোটের চিহ্ন খুঁজতে লাগলেন তিনি। কিন্তু নাহ্! কোথাও বিন্দুমাত্র আঘাত নেই, তাহলে কি গোটাটাই স্বপ্ন?

মাথা আঁকড়ে অতি কষ্টে উঠে দাঁড়ালেন প্রফেসর। মাথাটা বড্ড ভারী হয়ে আছে। কিন্তু চোখে মুখে জল দিতে উঠে সামনে তাকিয়েই তিনি স্তম্ভিত হলেন।

আরে! কী হল ব্যাপারটা?

চার্লস ডিভানের বই, কাগজ, ফোল্ডার এসব কিচ্ছু নেই টেবিলে। বরং সেখানে রাখা আছে একটা চিঠি।

চিঠিটা তুলে নিলেন প্রফেসর সোম।

ঝরঝরে বাংলায় লেখা

স্নেহের রুদ্র,

ঐ বইগুলোর প্রয়োজনীয়তা ফুরিয়েছে। তাই সেগুলো আবার জায়গায় ফিরে গেছে। তোমার মনে অনেক প্রশ্ন ভিড় করে আসছে জানি, কিন্তু সব প্রশ্নের উত্তর দেওয়া আমাদের পক্ষে সম্ভব নয়। শুধু এটা জেনে রেখ, সৃষ্টির আদি থেকে অন্ত অবধি পৃথিবীর সমস্তটাই আমাদের নজরে ছিল, আর ভবিষ্যতেও থাকবে। তোমাকে ধন্যবাদ, তবে তুমিও নজরে থাকবে আমাদের।

ভালো থেকো।
ইতি,
সবুজ মানুষ।

ধপ করে চেয়ারের ওপর বসে পড়লেন প্রফেসর সোম, চিঠিখানা হাতে নিয়ে!

