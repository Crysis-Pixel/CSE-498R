
অসংখ্য গলি, আর ঘন ঠাসা বস্তি, আর প্রকাণ্ড বড় বড় চটকলগুলোকে দু পাশে রেখে বারাকপুর ট্রাঙ্ক রোড চলে গেছে। তারই এক অংশের নাম জগদ্দল।
জগদ্দলের ছেলে লাল্লু। অনেক সময় লোকে ওকে ডাকে বদমাশ, কিছু ফেরেববাজ, সেটা ওর খুব খারাপ লাগে না। কারণ ওগুলো ঠিক গালাগাল নয় ওর কাছে। আর এ নিয়ে ঝগড়াঝাটি করতে গেলে ওর তো এখানে বাস করাই চলে না। লোকে যা বলে ওর মা বাবাও তাই বলত ওকে। এখন মা বাপ নেই, অপরের মা বাপ বলে।
সম্ভবত লাল্লুর বয়েস পনেরো হবে। কিন্তু বয়সকে ছাড়িয়ে সে অনেক দূরে এগিয়ে গেছে। বয়স্ক মানুষের মতোই গাল ঝরে যাওয়া পাকা পাকা মুখ। জোয়ান আর শৌখিন তাঁতি স্পিনারের মতো বড় বড় ঘাড় কামানো চুল। বাড়তে না পাওয়া শরীরটা শক্ত আর রোগা। মনে হয় সার না পাওয়া ছাইগাদার জংলা গাছগুলো যেমন মরকূটে হয়ে যায় ওর যেন খানিকটা তেমনি। গায় পরে নীল রংএর হাতকাটা স্যান্ডো গেঞ্জি আর চেষ্টা করে যে কোনও জোয়ান তাঁতির মতোই বুক ফুলিয়ে একটা বাহাদুরি চালে চলতে। এরাই ওর আদর্শ। একজন ভাল তাঁতি হওয়ার আশা করে সে, এমনকী একটা লাইন সর্দারির কথাও মাঝে মাঝে ভাবতে আরম্ভ করে। দাপট আর দৌলতের নেশায় এরকম মাঝে মাঝে পেয়ে বসে তাকে। তবে নিজে সে একতিল বিশ্বাস করে না যে কোনওদিন সর্দার হতে পারবে। কারণ সর্দার হতে গেলে বাবু আর সাহেবদের যে মুঠো মুঠো টাকা দিতে হয় তা তো সে কোনওদিনই রোজগার করতে পারবে না!
পান খায় সে অনবরত যেমন খায় একজন বয়স্ক লোক, আর ঠোঁটের কোণে সারাক্ষণই প্রায় বিড়ি চেপে ধরা থাকে যেমন থাকে যুবকদের ঠোঁটে।
কাজ করে সে চটকলের নলিঘরে মেয়েদের সঙ্গে। অত্যন্ত অপছন্দ করে সে মেয়েদের সঙ্গে কাজ করতে। তার পোরুষ এতে আঘাত পায়। তার সমবয়সিদের সঙ্গে ঝগড়াঝাটিতে তাকে হার মানাবার একমাত্র বুলি হল তুই তো জেনানার কাজ করিস! ব্যস জোঁকের মুখের নুন পড়ার মতো লাল্লু একেবারে চুপ হয়ে যায়।
চাকরির পর বাদবাকি সময়টা সে সিনেমা হলে চা বিক্রি করে কাটিয়ে দেয়। এটা ঠিক পয়সা রোজগারের জন্য নয়। দোকানের মালিকের কৃপায় মাঝে মাঝে সিনেমা দেখতে পায় আর চা খেতে পায়। তা ছাড়া আর দোস্ত ইয়াররা সব সিনেমার আশেপাশেই আড্ডা জমায়। সন্ধ্যাবেলা মাথায় গাদাখানেক তেলজল মেখে আর রুমালটা গলায় বেঁধে এখানেই ঘোরাফেরা করতে ভাল লাগে। মাঝে মাঝে সিনেমা শুরু হওয়ার আগে কয়েকটা মারপিটের ছবির কোনও কোনও অংশ নিজেদের মধ্যে অভিনয় করে দর্শকদের দেখায় দর্শকরাও তাদের উৎসাহ দেয়। কোনও কোনওদিন অভিনয় দাঙ্গায় পরিণত হয়। তখন দারোয়ানের লাঠির ঘায়ে ঠাণ্ডা হয় সব। দর্শকদের কাছে নিজেকে তুলে ধরার নানান কায়দাকানুনের একটা বিশেষ বাতিক আছে তার। বিশেষ করে যেদিন সিনেমার ম্যানেজার বাবুর ছেলেমেয়েরা আসে, সেদিন চাওয়ালা ছোকরাদের মধ্যে প্রতিযোগিতার হিড়িক লেগে যায় কে কতটা তাদের চোখে লাগতে পারে। নিজেদের মধ্যে পরে তারা এ নিয়ে অনেক তর্কাতর্কি ও হিসেব নিকেশ করে। যে যতটা বাড়িয়ে বলতে পারে, সে ততটাই প্রাধান্য লাভ করে। এ বিষয়ে লাল্লুর কৃতিত্বই বেশি। কিন্তু সে জানে ম্যানেজার বাবুর ছেলেমেয়েদের সুন্দর আর স্বপ্নভরা চোখগুলো একবারের জন্যও পড়েনি তার ওপর। কেন না ম্যানেজারের সামনে বাহাদুরের কায়দাকানুন করার মতো দুঃসাহস তাদের কারুরই নেই। কখনও কখনও হয়তো তাদের লাল্লুদের চোখে পড়ে। কচি কচি লাল ঠোঁটে লজেন্স আর চকোলেট চুষতে চুষতে অচেনা আর অবজ্ঞার চোখে তারা দেখে। কিন্তু লাল্লুর ভাল লাগে। কী সুন্দর নরম আর ঝকঝকে ওরা। মাঝে মাঝে ওদের কাছ দিয়ে একটু ঘুরেফিরে আসে সে। কেমন একটা সুগন্ধ যেন ঘিরে থাকে তাদের চারপাশে যে গন্ধটা প্রাণ ভরে নিতে ইচ্ছে করে।
রাত্রে হোটেলে ফিরে খেয়ে হোটেলওয়ালির কাছ থেকে যখন তার ছোট বোন লীলাকে নিয়ে ঘরে ফিরে যায় তখন গল্প করে সে সব কথা তার বোনের কাছে। জানিস একদম ছবির মতো আর গন্ধ শুকলে তোর দিমাক খারাপ হয়ে যাবে। হ্যাঁ, বহুৎ ভারী ঘরের লেড়কা লেড়কি কিনা। আমাকে খুব পেয়ার করে!হ্যাঁ? দাদার পাশে চলতে চলতে হোটেলওয়ালির হাতে বেড়াবিনুনি বাঁধা ছোট্ট লীলার চোখ দুটো বিস্ময়ে বড় বড় হয়ে ওঠে। তারও ইচ্ছে করে একদিন দেখতে। কিন্তু দাদা তাকে কোনওদিনই নিয়ে যায় না। তা হলে হয়তো দাদার মতো তাকেও ওরা পেয়ার করত।
কিন্তু পরমুহূর্তেই লাল্লুর মনটা নিজের উপর বিরক্তিতে পূর্ণ হয়ে ওঠে বোনকে এরকম মিথ্যে বলার জন্য। দুনিয়ায় কাকে কে কবে পেয়ার করেছে? এ দুনিয়ার পেয়ার কোথায় আছে?
ঘরে শুয়ে বোনকে পাশে টেনে নিজেই সে পেয়ার করে। চুপি চুপি বলে; তোকে আমি লেখাপড়া শেখাব, ওদেরই মতো তোকেও বানিয়ে দেব। হাঁ!
ওদের মতো? লীলার চোখে ভেসে ওঠে মাঝে মাঝে দেখা মিল সাহেবের ফুটফুটে বেণি দোলানো পুতুলের মতো ছেলেমেয়েদের চেহারা। পরীর মতো সুন্দর আর মধুর! সেইরকম সে হবে! দাদার বুকে মুখ ঢেকে কান্না রোধ করে সে। না, ওরকম সে হতে চায় না। বড় ডর লাগে। ভারী মিঠা লাগে ওদের, কিন্তু তার থেকে বেশি ডর লাগে তার। চায় কালী ভুজাওয়ালির নাতনির মতো হতে। ইয়াবড় বুকের পাটা আটা দেওদার গাছের মতো লম্বা আর ভীষণ খাণ্ডার। যে একদিন বেইজ্জত করতে চেয়েছিল বলে এক ডিপার্টমেন্ট ওভারসিয়ারকে মেরে আধমরা করে ফেলেছিল। হাঁ, ঠিক সেইরকম।
লাল্লুও বুঝতে পারল আবার সে বোনকে মিথ্যে স্তোক দিচ্ছে। পান খেয়ে ক্ষয়ে যাওয়া দাঁতে দাঁত ঘষে ভাবল সে তার তো পয়সাই নেই। কেমন করে সে তার বোনকে সুন্দর শিক্ষিত করবে। তার হপ্তার টাকা আট আনা বাদে সবই হোটেলওয়ালিকে দিয়ে দিতে হয় খাওয়া খরচের জন্য। ওই টাকা থেকেই হোটেলওয়ালিই মাসে দুটাকা ঘরভাড়া মিটিয়ে দেয় তাদের।
এ ঘরটা ওদের খুব পেয়ারের ঘর। এ ঘরেই ওরা দুভাই বোন জন্মেছে আর ওর বাপ মা মরেছে। এ ঘরের কাঁচা মেঝেয় শুয়ে বসে মানুষ হয়েছে ওরা। এ ঘরেই রয়েছে ওদের অনেক বছরের ইতিহাস আর চিহ্ন। ঘরের ডান দিকের কোণটাতে নিয়ে গিয়ে লাল্লুর বাবা লাল্লুকে মারত। কারণ ওখান থেকে পালানো যেত না। হপ্তার চারদিন ছিল মার খাওয়ার পালা। সোমবার থেকে বৃহস্পতি বার। শুক্রবার হপ্তার টাকা পাওয়ার পর থেকে রোববার পর্যন্ত বাপের কোনও সাড়াশব্দ বড় একটা পাওয়া যেত না। সেইজন্য ওই চারদিন লাল্লু একটু সাবধানে আড়ালে থাকত। কোনওদিন ওর মাকে ধরেও মারত ওর বাবা। তখন লাল্লু অযথা লীলার সঙ্গে একটা খুনসুটি বাঁধিয়ে ঝটাপটি চেঁচামেচি শুরু করে দিত। অমনি ওর বাবা মাকে ছেড়ে ওদের উপর ঝাঁপিয়ে পড়ত। কিন্তু লাল্লু তো একছুটে পালিয়ে যেত। ধরা পড়ত লীলা। কিন্তু লীলাকে বড় ভালবাসত তার বাবা। কখনও মারত না তাকে। বরং লীলাকে বুকের কাছে নিয়ে খুব আদর করত গালাগাল দিত লাল্লুকে।
এ রকম না করলে তার বাবা মার ঝগড়া থামতে চাইত না। বাবা মার ঝগড়া আর অত্যন্ত জঘন্য গালাগালি কটুক্তি। বস্তিবাসীদের সঙ্গে নানান কুৎসিত অঙ্গভঙ্গি করে ঝগড়া ঠাট্টা তামাশা এ সব লাল্লু কখনও পছন্দ করত না। হাঁ, একদিক থেকে তার মা খুব শান্ত আর হিসেবি ছিল। কিন্তু বাপের বেপরোয়া দুর্ব্যবহারে মাকেও জড়িয়ে পড়তে হত। লাল্লু তাই মনে মনে বলত; হে রামজি, বাবাকে মার ডালো!এখন কিন্তু সে কথা মনে হলে বড় কষ্ট হয় তার। মনে করে তার অভিশাপেই বুঝি বাপের অকাল মরণ হল।
নিজে সে কখনও লীলার সঙ্গে ঝগড়া করে না। যতটা সম্ভব মিলে মিশে শান্ত হয়ে থাকা যায় তাই সে চেষ্টা করে। বাবার মতো নিশ্চয়ই সে হবে নাওইরকম মাতাল আর ঝগড়াটে। সে চায় শান্ত সুখী ঘর।ভাইয়া, ও ভাইয়া। ভোরবেলা লাল্লুর গায়ে ঠেলা দেয় লীলা।ওঠ, ওঠ, পয়লা বাঁশি হয়ে গেল।
রোজকার মতো কয়েক ধাক্কায় লাল্লু উঠে চোখ ঘষতে থাকে এক কোণে বসে। লীলা ঝাঁটা দিয়ে ঘর ঝাড়ু দিতে আরম্ভ করে। তারপর দুজনে ঘরের শিকল তুলে দিয়ে বেরিয়ে পড়ে। গলি থেকে বড় রাস্তায় এসে জলকলে হাতমুখ ধুয়ে হোটেলে গিয়ে ওঠে। হোটেলে তখন চায়ের খদ্দের গিজ গিজ করে।
ওরা দুজনেও চায়ের গ্লাস নিয়ে বসে পড়ে। আরও অন্ধকার রাস্তার দিকে চেয়ে চেয়ে পাশাপাশি দুজনে চা খাওয়া শেষ করে লাল্লু ঠোঁটের কোণে চেপে ধরে বিড়ি জ্বালায়। দুচার টান দিয়ে খুব খানিকটা কেশে অস্বাভাবিক মোটা আর বুড়োটে গলায় সাবধান করে লীলাকে! ঝুটমুট কারুর সঙ্গে ঝগড়া করিসনি, আর না বলে কোথা যাসনি বুঝলি?
বলে পকেট থেকে চিরুনি বের করে মাথাটা ভাল করে আঁচড়ে পাশে বুড়ো তাঁতি আনোয়ারকে একটা খোঁচা দেয় কনুই দিয়ে।চলো হে।
আর একটু হলে আনোয়ারের চা ছলকে পড়ে যেত। সে রেগে ধমকে ওঠে; আরে শালা লওণ্ডা, মারব দো ঝাপ্পড়।
এক ঝলক হেসে উঠে পড়ে লাল্লু।
লীলা করুণ চোখে তার পাশে এসে দাঁড়ায়। তারপর একটু কুণ্ঠার সঙ্গে মিনতি করে ঠিক যেন লায়েক ছেলের মায়ের মতো; ভাইয়া, কারুর সঙ্গে ঝগড়া কোরো না।
হাঁ হাঁ। খুব গম্ভীর হয়ে বেরিয়ে যায় লাল্লু।
রোজই তারা দুজনে দুজনকে এমনি সাবধান করে। বিদায় নেয়।
সেকসনে ঢুকে দমে গেল লাল্লু। রোজকার মতো কেউ তাকে ডেকে কথা বলল না। কাজ কর্মও কেউ বিশেষ করছে না। কেবল এধার ওধার জটলা করছে। এমনকী পদ্মিনীরও পাশ দিয়ে ঘুরে আসা সত্ত্বেও রোজকার নেই সোহাগের ডাক শুনতে পেল না।
পদ্মিনীকে লাল্লু ভালবাসে। জোয়ান ঘোড়ার মতো শক্ত সবল মেয়েমানুষ। লাল্লুর চেয়ে অবশ্য সে অনেক বড়, প্রায় পঁচিশত্রিশ বছর বয়স হবে, লাল্লুর মার সঙ্গে কাজ করত সে। নিজে সে সন্তানহীনা বলেই বোধহয় লাল্লুকে আদর সোহাগ করতে ভালবাসে। কিন্তু লাল্লু অন্যরকম ভাবে। সে পদ্মিনীকে মনে মনে বিয়ে করার কথা ভাবে। লজ্জায় ভয়ে সে কথাটা বলতে পারে না। শুধু নির্বিবাদে আদরটুকু খেয়েই নীরব থাকে। জানলে পরে পদ্মিনী যদি আর পেয়ার না করে এই ভয়েই কিছু বলে না সে। মাঝে মাঝে পদ্মিনীর প্রাণখোলা ঠাট্টা আর প্রগলভতায় লাল্লুর মনে বাঁধ ভেঙে যেতে চায়। কিন্তু যা পেয়েছে তাই হারাবার ভয়ে কিছু বলতে পারে না।
পদ্মিনী তাকে দেখলেই রোজ বলে ওঠে, এ হামারা বাবুসাহাব আয়া হ্যায়!কিন্তু আজ সে কিছুই বলল না। এমনকী একবার তাকিয়েও দেখল না!
বুকের মধ্যে নিশ্বাস চেপে সেকসনের এধার ওধার ঘুরে নিল সে। আস্তে আস্তে আন্দাজ করল, নলিঘরের কিছু একটা বিপদ ঘনিয়ে এসেছে, তাই সকলে কাজ ফেলে জটলা করছে, গালাগালি দিচ্ছে, শাপমন্যি করতে শুরু করেছে জেনানার দল।
পদ্মিনীর আঁচল ধরে টান দিল সে। কী হয়েছে?
আড়াইশ অওরত ছাঁটাই হবে। পদ্মিনী চেঁচিয়ে জবাব দিল। তার চেঁচানিতে অনেকেই তার দিকে ফিরে তাকাল। বুড়ি রিজিয়া দাঁতহীন মাড়ির পাশ দিয়ে জিভটাকে বের করে ভ্রু কুঁচকে এগিয়ে এল। যেন জিভ দিয়েই শুনছে সে।
হয়তো তুইও আছিস বাবুসাহেব। লাল্লুকে বলল পদ্মিনী। এখুনি ওরা কাগজ দিয়ে যাবে।
তুইও আছিস? কথাটা বিশ্বাস করতে সাহস করল না লাল্লু। তার এ পনেরো বছরের ক্ষয়ে যাওয়া বুকটা কেঁপে উঠল। মনে হল সিনেমার পরদায় যেন কোনও দম আটকানো সাংঘাতিক আতঙ্কজনক দৃশ্য দেখছে সে!আস্তে আস্তে দম ফেলবার চেষ্টা করে সে।না এ হতে পারে না। সে তো বুড্ডা আদমি নয় যে কাজ কাম ঠিক চালাতে পারে না। আর মানিজার সাহাব তো জানে অলগু স্পিনারের লেড়কার দুনিয়ায় কেউ নেই।হাঁ, তার বাপকে নাকি মানিজার সাব খুব পেয়ার করত। বাবা মরে গেছে শুনে তার মাকে কুড়িটা টাকা দিয়ে বলেছিল সাহেব, তোমার মরদ খুব ওস্তাদ আর খাঁটিয়ে লোক ছিল, বহুৎ বাচ্চা বয়স থেকে কাজ চালিয়েছে এখানে। তোমার মরদের নামে বিশটা টাকা ইনাম দিলাম।
সেই সময়েই লাল্লুর মা লাল্লুর জন্য সাহেবের কাছ থেকে এ নোকরিটা ভিখ মেগে নিয়েছিল।সেই নোকরি!
তখনও সে পদ্মিনীর আঁচলটা ধরে ছিল। বুড়ি রিজিয়া তাকে ঠেলে দিয়ে হুমড়ি খেয়ে পড়ল পদ্মিনীর গায়ের উপর।আমার নামও আছে?
পদ্মিনী জবাব দেওয়ার আগেই লাল্লু রিজিয়াকে এক হ্যাঁচকা টানে সরিয়ে দিয়ে ভেংচে উঠল; আমার নামও আছে? বুড়ি, ধাক্কা মারলি কেন? তোর নাম পয়লা আছে!
আর যায় কোথায়! রিজিয়া রাগে দুঃখে নেচেকুদে কেঁদে চেঁচিয়ে গালাগাল দিয়ে সেকসনটাকেই মাথা করে তুলল। রাজ্যের গালাগাল আর খিস্তিতে ফেটে পড়ল সে।
ওদিকে লাল্লুও ফেটে পড়ল হাসিতে। আরও অনেকেই রিজিয়ার কাণ্ড দেখে হেসে ফেলল সামনে বিপদ জেনেও পদ্মিনী ধমকে উঠল লাল্লুকে। এ ক্যায়া বাবুসাহাব। একটা বুড়িকে তুই।
তার কথা শেষ হওয়ার আগেই রিজিয়া তাকেও গালাগাল দিতে আরম্ভ করল অশ্রাব্য ভাষায়, তারপরে সেকসনের সবাইকে, তারপরে বোধহয় হঠাৎ ছাঁটাইয়ের কথা মনে পড়ে যাওয়ায় চৌদ্দ গুষ্টিকে উদ্ধার করতে লাগল ম্যানেজার আর লেবার বাবুর।
কিন্তু কাগজ এল না, ঘুরে ঘুরে গুলতান আর জটলা করে টিফিন পর্যন্ত কেটে গেল।
টিফিনের পর ফিরে এসে সবাই দেখল মেশিনের উপর প্রত্যেকের জায়গায় একটা করে কাগজ রয়েছে। আসবার সময় তারা সকলেই দেখে এসেছে মিলের ফটকে মেলাই পুলিশ জড়ো হয়েছে। সেকসনের কেরানি বাবুটিও ভেগে গেছে।
লাল্লুর বুকের মধ্যে ধক করে উঠল। দেখল তার জায়গাতেও একটা কাগজ রয়েছে। কী লেখা আছে তা সে পড়তে পারল না। কাগজটা হাতে নিয়ে হাঁ করে তাকিয়ে রইল। সে বুঝতে পারল না কী করবে। তার চোখের সামনে খালি বোন লীলার মুখটা ভেসে উঠল। আর হোটেলওয়ালির মুখটা যে তাদের দুবেলা খেতে দেয়। অল্পক্ষণের মধ্যেই অওরতের দল ভীষণ চেঁচামেচি শুরু করল। বিশেষ করে বুড়ি মেয়েমানুষের দল। অন্যান্য মরদেরাও কাজ ছেড়ে ওদের সঙ্গে গোলমালে ভিড়ে গেল।
লাল্লু কাগজটা হাতে নিয়ে পদ্মিনীর পাশে গিয়ে দাঁড়াল। যেন মৃত্যুর পরোয়ানা তার হাতে। তার চোখে আতঙ্ক আর হতাশা। নিতান্ত বাচ্চা আর নিঃসহায়, কিন্তু কেউ একটু দরদ দেখাচ্ছে না তাকে। একমাত্র পদ্মিনীই তাকে কাছে টেনে নিল।
কালীভুজাওয়ালির নাতনি সবাইকে হাঁকডাক শুরু করল। মা কালীর মতো খ্যাপা মূর্তি হয়ে উঠেছে তার। সে সবাইকে বলল: ফিরিয়ে দাও এ কাগজি নোটিশ। ম্যানেজারের নাকের উপর ছুঁড়ে দাও।
কালীভুজাওয়ালির নাতনির পেছন পেছন গেল সবাই ম্যানেজারের দরজায়।
লাল্লুর কী রকম ভয় করল প্রথমটা। একটা কাগজকে ততখানি বিপজ্জনক মনে করতে তার ব্যস্ত কিশোর মন পারছে না। হয়তো..হয়তো তাকে শেষ পর্যন্ত রেখে দেবে মানিজার সাহেব। অলগু স্পিনারের ব্যাটা তো সে!
এখুনি এগিয়ে যেতে দ্বিধা করল সে। এমনকী পদ্মিনীকে পর্যন্ত আঁচল ধরে টেনে রাখল।
মৎ যাও। পদ্মিনীকে সে নাম ধরে ডাকে। মৎ যাও পদ্মিনী!
এই সেরেছে। পদ্মিনী হেসে উঠে ওকেই বরং টেনে নিয়ে চলল।তবে কি তুই ছাঁটাই চাস?
পদ্মিনীর দীপ্ত মুখটার দিকে চেয়ে রইল একটু বিহ্বল ভাবে লাল্লু। প্রগলভ আর সোহাগি পদ্মিনীর চেয়ে এখন আরও রহস্যজনক মনে হয় পদ্মিনীকে। লিখাপড়া জানা সিনেমা ম্যানেজারের বহুর মতো বড় ঘরের গম্ভীর আর ভারী (বিদুষী) অওরত। রাগে, খ্যাপে কিন্তু কালীভুজাওয়ালির নাতনির মতো খাণ্ডার আর ঘোড়ার মতো মেয়েমানুষ নয়।
তবু বলল সে, কিন্তু এমন ডাঁটের মাথায় গরম দেখালে পরে দুসরা কোনও ফিকির থাকবে না। আমাদের সবাইকে হয়তো নাও ভাগিয়ে দিতে পারে।
পদ্মিনী এত দুঃখেও হাসল।বুডবক কাঁহিকে। মানিজার কি তোর মওসা লাগে? বাঘ খুন না খেয়ে ছেড়ে দেয়? ভাগিয়ে তোকে দেবেই যদি জোর করে তুই না থাকতে পারিস। ওরা কোনও বাত চায় না।
লাল্লু বুঝল পদ্মিনী দৃঢ়। দরজার আড়াল থেকে সে দেখল ভুজাওয়ালির নাতনি লম্বা চেহারাটা নিয়ে ম্যানেজারের সামনে গিয়ে দাঁড়িয়েছে। একটা কোনও দুর্ঘটনার জন্য সে যেন পল গুনতে লাগল।
কেয়া মাংতা? সাহেব জিজ্ঞেস করল।
যেমনি বলা, ভুজাওয়ালির নাতনির মুখ থেকে অমনি যা তা গালাগালি বেরুতে লাগল। ম্যানেজারকে মারে আর কী! কাগজটা ছুঁড়ে ফেলল সে সাহেবের মুখের উপর। তারপর বোধহয় আসতে আসতে বললমুণ্ডপাত করব তোর সাদা শয়তান।
আড়াইশো মেয়েমানুষ ঠিক অমনি করে কাগজটা ছুঁড়ে ফেলে দিয়ে এল। টেবিলের উপর ভরে উঠল ছাঁটাই নোটিশের কাগজে।
এবার ধীরে ধীরে ঢুকল লাল্লু। ঢুকে একটা মস্তবড় সেলাম ঠুকল সাহেবকে। সালাম হুজুর। সাহেব সন্দেহে আর বিস্ময়ে তাকাল তার দিকে। কেয়া মাংতা?
ওর বাবার মতো কপালে হাতটা ঠেকিয়েই বলল লাল্লু; আমি অলগু স্পিনারের ব্যাটা। কিন্তু এখন কেউ নেই। একটা ছোট বহিন আছে। ছাঁটাই হোগা তো মর যায়গা সাব।
কোনও এক্তিয়ার নাই আমার। সাহেব মাথা নাড়ল।আলু গুদামকা হুকুম, ছাঁটাই জরুর করতে হবে। কিন্তু লাল্লু নড়তে পারল না।
সাহেব একটু চুপ করে থেকে একটা পাঁচ টাকার নোট বের করে বাড়িয়ে ধরল তার দিকে অলপ্ত বহুত ভাল আদমি ছিল। এ পাঁচটা রুপেয়া ইমাম নিয়ে নাও তুমি
কোনও দয়ামায়ার চিহ্নই দেখতে পেল না লাল্লু সাহেবের মুখে! অলগুর লেড়কা বলে পাঁচটা টাকা দিতে চায় কিন্তু ছাঁটাই করবেই। বোনটাকে আর ওকে মেরে ফেলবেই। মরে যাবে তবু একটু দরদ দেখাবে না! আর সে কিনা! তার ঝরে যাওয়া গালে চোয়ালের হাড় দুটো শক্ত হয়ে ফুটে উঠল। ঠিকই বলেছে পদ্মিনী।
কাগজটা রেখে দিল সে ম্যানেজারের টেবিলের উপর। তারপর বহুত ভাল অলগুর কৃপাপ্রার্থী ছেলেটা কপালের উপর থেকে ঝাঁকড়া চুলগুলো এক ঝাঁকিতে পেছনে সরিয়ে দিয়ে বলল, ভিখ চাই সাব।
তারপর একজন জোয়ান লায়েক তাঁতির মতো হাড় বের করা বুকটাকে সামনের দিকে ঠেলে দিয়ে হন হন করে পদ্মিনীর কাছে এসে দাঁড়াল।
তার বুকের মধ্যে ভয় আর ক্ষোভ একসঙ্গে আলোড়ন তুলল। তার কান্না পেতে লাগল, তার ইচ্ছে করতে লাগল কামড়ে খামচে ছিঁড়ে ফেলতে কাউকে। বাবাকে আর মাকে মনে পড়তে লাগল তার। যে কোনও কারণে দুখ তখলিখ হলেই বাবা মাকে মনে পড়ে তার। কিন্তু কোনও সান্ত্বনা পেল না সে।
মেয়েরা সব গোলমাল করেই চলেছে। জাতীয় আঞ্জুমানের (ইউনিয়ন) লিডর বাবুরা এসে কী বোঝাবার চেষ্টা করছে ওদের। কেবলি শান্ত হতে বলছে সবাইকে। ভুজাওয়ালির নাতনি মারমুখী হয়ে কথা বলছে তাদের সঙ্গে! সবচেয়ে বেশি ফালতু গোলমাল করছে বুড়িগুলো। আর ঘন ঘন সন্দেহে আর ভয়ে গেটের পুলিশগুলোর দিকে তাকাচ্ছে।
পদ্মিনী। লাল্লু বলল আকুলভাবে।হোটেলওয়ালি আমাদের জরুর ভাগিয়ে দেবে, লীলাটা মরে যাবে।
হাঁ, পদ্মিনীর বুকটার মধ্যেও হাহাকার করে উঠল। কোনও সান্ত্বনা স্তোকবাক্য খুঁজে পেল না সে, ছেলেটাকে বলবার মতো। লাল্লুর শুকনো পাকা মুখটা চেপে ধরল সে তার বন্ধ্যা রিক্ত বুকটাতে তার বুকটা মুচড়ে চোখ ফেটে জল আসতে চাইল। ঠোঁট কামড়ে ধরে কান্না চেপে বলল সে, কোনও উপায় নেই বাবুসাহেব। মরে বেঁচে থোক লড়ে আমাদের এ ছাঁটাই রুখতেই হবে।..
অত্যন্ত সহজ আর সরল মনে হল লাল্লুর পদ্মিনীর কথা। বাঁচতে হলে লড়া ছাড়া কোনও গতি নেই। পদ্মিনীর উত্তপ্ত নিশ্বাস তার ক্ষয়ে যাওয়া বুকটায় যেন আগুন ছড়িয়ে ছিল। তার কিশোর সুলভ পুরুষত্ব তাকে কেবলি ধিক্কার দিতে লাগলসবাইকে ছেড়ে কেমন করে সে দয়া চাইতে গিয়েছিল।
পদ্মিনীকে ছেড়ে সে ভিড়ের মধ্যে ঢুকল। সকলেই খুব মারমুখী হয়ে উঠেছে। তারা জলদি ফয়সালা আর নোটিশ উঠিয়ে নেওয়ার কথাই বারবার চেঁচিয়ে বলতে লাগল। দুএকজনের হাতে ঝাঁটা লাঠিও উঠেছে।
লাল্লু দেখল লেবার অফিসে তালা পড়েছে। বাবুটা ভেগে গেছে। মানিজারটাও চলে যাচ্ছে।
তোমরা শান্ত হও। আঞ্জুমানের লিডর লোক ধমকাতে লাগল।
বড় তাজ্জব লাগে লাল্লুর। কেমন করে শান্ত হব আমরা? কেমন করে? কাঁদব না, চেঁচাব না তো কারা কাঁদবে চেঁচাবে? মিসিপালটির চারমান আঞ্জুমানের লিডর তো আর অলগুর ব্যাটা লাল্লুর হাল জানে না! ওর লেড়কিটা আমার বোন লীলার গায়ে থুথু দেয় কাছে গেলে, আর দোতলার উপর থেকে ওরা শান্ত হতে বললে কেন শুনব আমরা।কিন্তু ওরা হুকুমতের সঙ্গে যোগাযোগ রাখে, আলুগুদামের খবর রাখে, ওরা লিখে পড়ে একটা বুঝ সময় ফয়সালা করতে পারে না কি।
কিন্তু আর সকলের মতো তারও সংশয় ও সন্দেহ। প্রাণখুলে বিশ্বাস করতে পারে না। আচমকা তাদের পথের মাঝে দেখা দেওয়া এ সব বাবুসাহেব লিডরদের তারা বোঝে না, চিরকাল এড়িয়ে চলা তাদের অভ্যাস। তাদের নির্মম নিষ্ঠুর দরিদ্র দুখীজীবনে এরা বিপদই এনে দেয়। তাই যে কোনও ভাল বাবুলোককেও দূরে সরিয়ে রাখে ওরা।
কোনও রকমেই যখন মাথা গরম অওরতগুলো ঠাণ্ডা হল না, তখন লিডররা একটা সভা ডাকল মিলের লাইন ময়দানে।কিন্তু সেখানে মাগিগুলো আরও গোলমাল করতে লাগল।
লাল্লু ওর দুচার জন দোস্তের সঙ্গে বিড়ি ফুঁকতে ফুঁকতে গালাগালি আর হাসাহাসি করতে লাগল। অর্থাৎ তাদের কাছে অত্যন্ত অর্থহীন আর ফালতু লাগছিল এ সভাটা। লাল্লুর সময়বয়সি দোস্ত কাটা মোটামত রামু নিজের শুকনো কপালটা ঘাম ঝাড়ার মতো হাত দিয়ে ঝাড়তে লাগল, খক খক করে কাশতে লাগল, গাল দুটো ফুলিয়ে চোখ দুটো বড় করে হাঁফাতে হাঁফাতে পেটটা আলগা করে কাপড়টা টেনে টেনে বুকে তুলতে লাগল আর কুঁজো হয়ে হায় রাম হায় করে উঠল।
অর্থাৎ মিসিপালটির চারমান আঞ্জুমানের লিডরটাকে অনুকরণ করে ভ্যাংচাচ্ছে সে। ব্যাপার দেখে দোস্তরা হাসিতে ফেটে পড়ল সবাই। রামুর খুব রাগ লোকটার উপর। লোকটা যেহেতু জানত কোন ছোকরাটা তাকে ভ্যাংচায় সে হেতু একদিন তাকে অনেক লোকের সামনে একটু ঝুটা বদনাম দিয়ে বড় রাস্তায় নাকে খত দিইয়েছিল।
এদিকে সভাতে গোলমাল বাড়তেই লাগল। ভুজাওয়ালির নাতনি খাড়া হয়ে উঠে বলল, তবে কি হুকুমত কালা? তারা কি ছাঁটাইয়ের কথা জানে না। কার কাছে তোমরা আর্জি পেশ করবে?
সভা ভেঙে গেল। সকলেই চেঁচামেচি করতে লাগল। আমরা শুনতে চাই না। জোর করে কাজ চালাব আমরা।
সরকারি ঝাণ্ডা উঁচু করে ওরা চেঁচাতে লাগল তোমরা শান্ত হও।
কেউ শান্ত হল না।
সে হোটেলের দিকে এগিয়ে চলল।
লীলা দরজার কাছ থেকে ছুটে এসে লাল্লুর হাত ধরল। কিন্তু লাল্লুর গুম খাওয়া ক্রুদ্ধ আর শুকনো মুখটা দেখে চট করে কিছু বলতে পারল না।
লাল্লু চেঁচিয়ে বলল: একটা চা দাও গো মাসি। হোটেলওয়ালিকে সে মাসি বলে। কিন্তু অন্যান্য দিনের মতো সিনেমায় চা বিক্রি করতে যাওয়ার জন্য তাড়াতাড়ি করল না সে। লীলার সঙ্গে একটা কথাও বলল না।
লীলা নিজেই ছুটে গিয়ে হোটেলওয়ালির কাছ থেকে চা নিয়ে এসে দাদাকে দিল। অনেকদিন বন্ধুদের সঙ্গে ঝগড়া বিবাদ করে লাল্লু এরকম গুম খেয়ে এসে বসেছে তাই লীলা ব্যাপারটাকে তেমন কিছু মনে করল না। পাশে বসে তার সারাদিনের কথা বকে যেতে লাগল সে। শেষে লাল্লুর ঘাড়ে হাত দিয়ে বলল: একটা কিতাব কিনে দেবে আমাকে আমি পড়তে শিখব।
আর একটু হলেই ঠাস করে একটা চড় মেরে বসত লাল্লু লীলাকে। কিন্তু খুব জোর চেপে গেল নিজেকে। একবার শুধু চেয়ে দেখল লীলাকে।
লীলার মনে পড়ল তার বাবার কথা। কোনও গোলমাল বিপদের সময় তার বাবা ঠিক এমনি চিন্তিত আর ক্রুদ্ধ হয়ে বসে থাকত। মনে হল দাদা যেন ঠিক বাবা হয়ে গেছে।
নোকরিটা চলে গেলে কী করবি? হঠাৎ লাল্লু লীলাকে জিজ্ঞেস করে।
শিশু হলেও এর মধ্যেই লীলা অনেক কিছু বুঝতে শিখেছে। দাদার কথায় ঘাবড়ে গেল সে। নোকরি কেন যাবে?
শালারা ছাঁটাই করবে। বলেই স্তব্ধ পাথর হয়ে গেল আবার লাল্লু।
লীলা আতঙ্কে চোখ দুটো বড় বড় করে দাদার মুখের দিকে তাকিয়ে রইল অনেকক্ষণ, পরে দাদার শুকনো গালে হাত দিয়ে বলল সে; তবে কী হবে? মাসি আমাদের তাড়িয়ে দেবে?
কিশোর লাল্লু মনে মনে যেন সত্যি লীলার বাপ হয়ে উঠল। চোখে জল আসতে চাইল তার বোনটার কথা শুনে। শুধু ঘাড় নেড়ে জানাল হাঁ।
তারপরে লীলা যেন দাদার মনের কথা বুঝতে পেরেছে এমনিভাবে বলল, তা হলেআমাদের ভিখ মেগে খেতে হবে না?..পরমুহূর্তেই এটাকেই স্থির সিদ্ধান্ত করে নিয়ে লাল্লুর হাঁটুতে হাত রেখে বলল সে, কিন্তু রঘুনাথের দোকানে কোনওদিন ভিখ আনতে যাবে না। রোজ দেখি, ভিখ মাগতে গেলে ও বড় মারে।।
না! চেঁচিয়ে উঠল লাল্লু বোনের মুখের উপর। বিষ খাওয়ার মত বিকৃত দেখাল তার মুখটা আর চোখের কোণে দু ফোঁটা জল। মুঠি পাকিয়ে ফিস ফিস করে আপন মনে বলল সে; আমরা লড়াই। করব, হাঁ লড়াই!।
তারপর শুকনো ঠোঁটের কোণে একটা বিড়ি চেপে ধরে জ্বালিয়ে খক খক করে কাশতে লাগল সে।
লড়াই কথাটা শুনে ঘাবড়ে গেল লীলা। লড়াই আবার কীসের আর কার সঙ্গে? ক্রমাগত দাদার ভাবভঙ্গি দেখে ওর ছোট্ট বুকটা দুশ্চিন্তায় ভারী হয়ে উঠল।
বাইরে একটা মোটা গম্ভীর গলা ভেসে বেড়াচ্ছে। লাল্লু বুঝল ওটা একটা হাওয়াগাড়ির ভিতর থেকে যন্ত্র দিয়ে একটা লোক বলছে। প্রত্যেকবার ছাঁটাই গোলমাল হলে ওরা সবাইকে শান্ত হতে বলে, ঘরে ফিরে যেতে বলে। বলে, তোমাদের কিছু করতে হবে না, আমরা সব দেখছি। লাল্লু হোটেলের আলো আঁধারির কোণে বসে বিড়বিড় করে গালাগাল দিতে থাকে। যত সেই মোটা গলায় বলতে থাকে শান্ত হও, শান্ত হও, তত তার বুকের মধ্যে যেন একটা ক্ষিপ্ত অজগর পাকিয়ে পাকিয়ে গর্জাতে থাকে। যতবার সে আশা করে এবার বন্ধ হবে, ততবার সেই যন্ত্র যেন তাকে দাবিয়ে দিয়ে তাকে শান্ত হতে বলছে।
একবার লাফিয়ে উঠে দাঁড়াল সে। কিন্তু আবার বসে পড়ল।
কিন্তু যন্ত্র একই ভাবে উপদেশ দিয়ে চলেছে, মাথা গরম কোরো না, কারখানায় গোলমাল করলে দেশের ক্ষতি হবে।শান্ত হও!
এবার স্থির হয়ে উঠে এসে লাল্লু হোটেলের বাইরে দাঁড়াল। খানিকটা দূরেই সেই মোটরটাকে দেখে গালাগাল দিতে লাগল সে।লীলা তার পাশে দাঁড়িয়ে গাড়িটাকে দেখতে লাগল।
কিন্তু যন্ত্রের গলা থামল নাশান্ত হও।
আবার একবার চুপচাপ হোটেলে ঢুকে যাবে ভেবে হঠাৎ সে রাস্তার পাশ থেকে ভাঙা থান ইট তুলে গাড়িটার মাথার যন্ত্রটায় ঝটপট মারতে শুরু করল।
ভাইয়া ভাইয়া হো একী করছ?
কিন্তু বুকের মধ্যে একটা অবোধ রাগে আর দুঃখে তখন খ্যাপা পাগল হয়ে উঠেছে লাল্লু। সে অস্থিরভাবে হাতের কাছে যা পেল তাই ছুঁড়ে মারতেই লাগল, আর মুখে শব্দ হতে লাগল চুপ কর, বলছি। বক্তৃতা অনেকক্ষণ বন্ধ হয়ে গেছে। কিন্তু সে দেখতে শুনতে চাইল না কিছু। দেখল না কারা আসছে তার দিকে। তারপর মাথায় একটা প্রচণ্ড আঘাত খেয়ে হোটেলের নর্দমার ধারে উপুড় হয়ে পড়ে গেল সে।
লীলা চেঁচিয়ে উঠে দাদাকে জড়িয়ে ধরল। লাল্লুর শরীরটা তখন থর থর কাঁপছে। মুঠি পাকানো হাতটাকে মাটিতে ঘসে ঘসে তখনও রক্তাক্ত শুকনো ঠোঁটদুটোর ফাঁকে ফিস ফিস করে বলছে সে, চুপ কর, চুপ কর। আর শুনতে পেল তার বোনটা ঠিক তেমনি মিনতি করে বলছে; কত বলেছি, কারুর সঙ্গে তুমি ঝগড়া কোরো না দুষ্টোমি কোরো না।
তারপর সমবেত উত্তেজিত লোক আর পাগড়িবাঁধা পুলিশগুলোর দিকে তাকিয়ে ঠিক তার মায়ের মতো পাকা গিন্নির মতো বলল, এখন আমি কী করি।

যা লিখছি, তাকে ঠিক গল্পই বলা যাবে কি না আমি জানিনে। এবং অতিশয়োক্তি না করেও বলতে পারি, বাংলাদেশের একটি বিশিষ্ট কলেজে, সাহিত্যসভার আমন্ত্রণে, আমি বক্তৃতার কোনও কথাই খুঁজে পাইনি। এই গল্পটিই বলেছিলাম। এক বাঙালি শিল্পীর চরিত্রচিত্রণও সেটা বলা যায়।
আজই বিশেষ করে কেন সে কথা মনে পড়ল, সেটাও আমার নিজের কাছে খুব বিচিত্র লাগছে। শুধু বিচিত্র বলছি কেন। বরং বলাই ভাল, এটা আমার স্পর্ধা কি না, সে সংশয়ও আছে। আজ ষোলোই সেপ্টেম্বর। গত পরশুদিন ভারতের উপরাষ্ট্রপতি, আমাদের সর্বজনশ্রদ্ধেয়, পণ্ডিত, দার্শনিক ডাঃ সর্বপল্লী রাধাকৃষ্ণণ যে কলেজে গিয়েছিলেন, বছর ছয়েক আগে সেকলেজেই আমি গিয়েছিলাম। আমার যাওয়াটা এত তুচ্ছ যে, এ রাজকীয় ঘটনার সঙ্গে তার কোনও মিল নেই। শিয়ালদহ থেকে বহরমপুর স্টেশন পর্যন্ত, সমস্ত মানুষই ১৪ই সেপ্টেম্বর তা প্রত্যক্ষ করেছেন। করাই স্বাভাবিক। এবং কৃষ্ণনাথ কলেজে উপরাষ্ট্রপতি যা বলেছেন, তা আমাদের ভিতরের অবচেতন অনুভূতিরই কথা। গোটা ভারতের ভিতরের সত্যকে এমন করে উদঘাটন করা। তেমন যোগ্যতা যে আমার কানাকড়িও নেই, সে কথা বলার অপেক্ষা রাখে না।
তবু যে কৃষ্ণনাথ কলেজে তাঁর উপস্থিতির সংবাদ পড়ে আমার সেকাহিনী মনে পড়ে গেল, সেটা আসলে, আমার তুচ্ছ উপস্থিতিতে আজ আমি অনেক গৌরবান্বিত বোধ করছি। আমি পাশের জেলার প্রতিবেশী বন্ধু হিসেবেই গিয়েছিলাম। আমি সেই অগণিত সাধারণেরই একজন, অসাধারণের ছিটেফোঁটা স্পর্শ পেলেও নিজেকে যে যুক্ত করে গৌরব করতে চায়।
আর এই ভেবেও আফসোস হচ্ছে, সেই গল্প বলার ঝোঁকটা কখনও কাটাতে পারলাম না। আমি তো ধার করেও ছুটি, দেশ কাল এবং সাহিত্যের ওপরে পাণ্ডিত্যপূর্ণ কথা বলতে পারতাম। কিন্তু কথাই আছে, স্বভাব যায় না মলে।
আজ আবার সেই তুচ্ছ গল্পটিরই পুনরাবৃত্তি করছি। আমার ঝুলিতে এই তুচ্ছতাটুকু ছিল। তাই তুলে, উপরাষ্ট্রপতির পায়ে দিই আমার শ্রদ্ধাঞ্জলি হিসেবে।
কী মাস সেটা, তাও মনে নেই। তবে ক্ষণে বর্ষা, ক্ষণে রোদ, মুর্শিদাবাদের সবুজে সেদিন আলোছায়ার বিচিত্র খেলা। আর বাংলাদেশ, তার বিচিত্র রূপের কথা বলতে গেলেই গলার কাছে একটি আশ্চর্যজনক আনন্দদায়ক বেদনা যেন সব রুদ্ধ করে দিতে চায়। রানির মতো ধনরত্নের সত্যিই তো কোনও বৈশিষ্ট্য তার নেই। মা বলে ডাকতে গেলে কি এমনি হাসি কান্নায় সব ভরে ওঠে? আর আমরা, আমরা এই কয়েক কোটি ভাইয়েরা আমাদের মায়ের থেকে কি কম বিচিত্র?
কয়েকজন ছাত্র বন্ধুর সঙ্গে প্রস্তাব হয়ে গেল, দুপুরেই বহরমপুর থেকে মুর্শিদাবাদের ধ্বংসাবশেষ দেখতে যাওয়া হবে। এবং সেটা ঘোড়ার গাড়িতে। যে কখনও অমন করে যায়নি, তাকে কেমন করে বোঝাব, সেযাওয়াটা কী? পালকি গাড়ি আমাদের ছুটল সেই পথ ধরে, যে পথে বহু ঐতিহাসিক যাত্রার পদচিহ্ন এখনও খুঁজলে পাওয়া যাবে।
কিন্তু ইতিহাস থাক। মাইলের পর মাইল জুড়ে অমন পদ্মফুলের বিল আর কোথাও দেখিনি। কিন্তু সে পদ্ম থাক, বিল থাক। সেদিন হাজারদুয়ারির প্রাঙ্গণে তার দেখা পেলাম।
একদিকে গঙ্গা, আর একদিকে প্রান্তর জুড়ে বৃদ্ধ ইতিহাসের অবনত মাথা। ইংরেজদের তৈরি পোষানবাবের প্রাসাদের মধ্যে আছে জাদুঘর। দেখতে যাবার আগে, একটি জংধরা কামানের গায়ে হাত দিলাম। ভাবলাম, এ কামানটি হয়তো একদা বিদেশি শত্রুর বিরুদ্ধে গর্জে উঠেছিল। ঠিক সেই সময়েই শুনতে পেলাম, ও কামানটা বেইমানের কামান বাবু। ওটা আমাদের নয়।
সেই ভরাট প্রায় সুরেলা গলা শুনে চোখ তুলে তাকালাম। একটি মাঝারি লোক। হয়তো চাষি। পরনে একটি একরং লুঙ্গি। গায়ে বোতামখোলা ময়লা হাফ শার্ট। হাতে একটি বোধহয় হাঁড়ি, মুখে সরা ঢাকা, নতুন একখানি গামছা দিয়ে বাঁধা। বয়স বুঝি পঁয়ত্রিশের মতো। উশকো খুশকো চুল। দুটি ভাসাভাসা সুন্দর চোখ। দৃষ্টিতে কোথাও তীক্ষ্ণতা নেই, তীব্রতা নেই। একটি আশ্চর্য গভীরতা আছে।
জিজ্ঞেস করলাম, কী বললেন?
কাছে এল লোকটি। বলল, বলছি কী বাবু, এ কামানটা সিরাজের কামান নয়। এটা কী বাবু, জানেন? এটা হল আপনার সিরাজমারা কামান, ইংরাজের দেওয়া তাঁবেদার নবাবের কামান। বুঝলেন কি না বাবু? আপনি হয়তো উলটা ভেবে বসে থাকবেন, তাই বললাম। বাবু। টো বেইমানের কামান।
লোকটি আমার চোখের দিকে তাকাল। দুটি কথা বলল, আর মুহূর্তে আমার মনোহরণ করল। জিজ্ঞেস করলাম, আপনি জানেন?
একটি আশ্চর্য সুর তার গলায়। ইতিহাসের ব্যথিত হাসিটি দেখলাম তারই ঠোঁটে। বলল, জানব না বাবু? জন্মে ইস্তক তো এই দেখছি। এই যে মোকাম দেখছেন এখন জাদুঘর, আর এই যে কামান দেখছেন, এ যে বাবু বেইমানির পুরস্কার।
অবাক লাগল লোকটির কথা শুনে। তার কথার উচ্চারণ ও সুর খাঁটি মুর্শিদাবাদি। অনেকটা বুঝি বাউলের গানের মতো। লিখে তাকে ব্যক্ত করা যায় না। আর তার বলার মধ্যে কেমন একটি করুণ হাসিভরা বিষণ্ণতা।
তারপরই সে জিজ্ঞেস করল, কোথা থেকে আসছেন আপনারা বাবু? সবচেয়ে যেটা সোজা, সেটাই বললাম, কলকাতা।
সে বলল, ভাল করেছেন বাবু এসে। একটু দেখেন সব ঘুরে ফিরে। আসছেন তিন চারজন, সব ঘুরে ফিরে দেখে যান। একটা কথা বলব বাবু?

এই অনুমতি চাওয়ার মধ্যে একটি সুন্দর গ্রামীণ আভিজাত্য ছিল। আর কী মিষ্টি তার বলার ধরন। নাম কী এর? মনোহর?
বলুন।
বলছি কী যে, আপনার পকেটে দেখছি কলম রয়েছে। আমার পোস্টকার্ডে একখানি ঠিকানা লিখে দিতে পারবেন ইংরেজিতে?
নিশ্চয়।
পকেটে হাত দিয়ে সে পোস্টকার্ডখানি বার করে বললে, না, মানে, আবার বিরক্ত হবেন কি না, তাই ভাবলাম। আপনার বন্ধু জাদুঘরে যাবার টিকিট কাটতে গেলেন তো। যদি দেরি হয়ে যায়। না হয় ফিরে এসেই লিখে দেবেন।
আমি হাত বাড়িয়ে বললাম, না। দিন লিখে দিচ্ছি।
পোস্টকার্ডখানি কামানের ওপর রেখে লিখতে গিয়েও কেন যেন পারলাম না। কামানটা বেইমানের। এ কথাটি বার বার মনে হতে লাগল। তাই সামনের দেয়ালের দিকে অগ্রসর হতে গেলাম, লোকটির গা ঘেঁষে।
লোকটি যেন একটু চমকে উঠেই, হাঁড়িটা সরিয়ে নিল। আমি তাকালাম। সে হাসল। বলল, সাবধানের তো মার নাই বাবু, কার নসিবে কখন কী থাকে, তা কি বলা যায়?
আমি অবাক হয়ে বললাম, কেন বলুন তো?
সে বলল, না ভয় কিছু নয়। এই হাঁড়িটার কথা বলছি। মুখ আমি সরা দিয়ে ঢেকে রেখেছি। গামছা দিয়ে বেঁধেছি। তা ছাড়া আসল বস্তুটি আছেন আমার কাছে। কোনও ভয় নাই।
কী আছে আপনার ওই হাঁড়িতে?
একখানা কালী গোখরো বাবু।
আমার গাটা যেন কেমন করে উঠল। আমি বললাম, কালী গোখরো?
হ্যাঁ বাবু। খবর ছিল কিনা কাল রাতে, ওই গঙ্গার ওপারে এক গাঁয়ে। বাইরের থেকে উনি একজনের ঘরে গিয়ে বসেছিলেন। সারারাত এয়াঁর সঙ্গে ঝুটোপুটি লড়াই গেছে বাবু। তবে মা ধরা দিলেন ভোরবেলা। এই ধরে নিয়া আসছি। বিষ ঝাড়াই না হওয়া পর্যন্ত বিশ্বাস নাই। তাই সাবধান হলাম একটু।
ইতিমধ্যে জাদুঘরে যাবার তাড়া দিল বন্ধুরা। যদিও তারাও লোকটির সঙ্গে আলাপে ভিড়ে পড়েছিল।
লোকটি বলল, নিন, ঠিকানাটা লিখে দিন বাবু একটু কষ্ট করে। লিখুন জনাব ইদ্রিস শেখ। গ্রাম। পোস্ট অফিস জেলা।
লিখতে লিখতেও আমার মনটা কালী গোখরোর দিকেই চলে গেছে। ঠিকানা লিখে দিয়ে জিজ্ঞেস করলাম, আপনি সাপ ধরেন বুঝি?
সে বলল, সব সময় নয় বাবু। এক গুরুর সঙ্গ করেছিলাম, বিদ্যেখানি জানা আছে। তা বাবু। বিদ্যের কথায় না আছে, যত করিবে দান তত যাবে বেড়ে? মানুষের বিপদআপদের কথা শুনলে তো চুপ করে থাকা যায় না। থাকা যায় কি বাবু?
বললাম, না। কিন্তু আমি আপনার কালী গোখরো দেখব।
দেখবেন বাবু?
হ্যাঁ, দেখান না একটু।
হাজারবার দেখাব বাবু আপনাকে।
বলেই সে যেন কেমন মুগ্ধ স্বপ্নাচ্ছন্ন চোখে তাকাল আমার দিকে। বলল, বাবু, একটা কথা বলব?
আমার যেমন মন ঠিক সেই ভেবেই পকেটে হাত দিলাম। পয়সা, নিশ্চয় পয়সা। বললাম, বলুন।
সে বলল, আপনাকে আমার বড় ভাল লেগেছে বাবু।
আমি মুঠো করে পয়সা তুললাম, যাতে সে দেখতে না পায়। কিন্তু সেও পকেট থেকে একটি সরু গাছের ডাল বার করল। বলল, বাবু, এটা আপনাকে দিলাম, আপনাকে আমার বড় ভাল লেগেছে।
এটা কী?
ইনিই সব বাবু। সংসারে মনসার ভয়টা বাবু ছোট মনে করবেন না। কিন্তু এটি সঙ্গে থাকলে, আপনার কোনও ভয় নাই। এটি রাখেন আপনি বাবু, আপনাকে দিলাম। মনসা আপনার কখনও কিছুটি করতে পারবে না। খালি একটি কথা বাবু, মনে করে রাখবেন, বুঝলেন?
কী?
সেটা হল কি বাবু, সব জীবের একটি জীবধর্ম আছে তো? আছে না বাবু?
আছে।
মা মনসারও জীবধর্ম আছে। সেইটে মনে রাখবেন, ওয়াঁর জীবধর্মের বেলায় ও ওষুধটি আপনি কাজে লাগাবেন না। তা হলে জীবের দুঃখু হয়। হয় না বাবু?
হ্যাঁ, হয়।
তাই বলছিলাম কী যে, যেখানেই মনসা বিপদ ঘটাবেন, সব জায়গায় আপনি যেতে পারবেন। কিন্তু ধর্ম বজায় রেখে যাবেন বাবু। এ ওষুধ সঙ্গে নিয়ে যাবেন, রুগিকে ছোঁয়াবেন, বেটে খাওয়াতেও পারেন। বিশ্বাস অবিশ্বাস বাবু আপনার হাতে। আর একটা কথা বলি বাবু?
বলুন।
বিপদের কথা শুনলে যাবেন না। ডাকলে যাবেন। আপনার মা আছেন বাবু?
আছেন।
মায়ের হাতে একটু দুধ খেয়ে যাবেন।
যদিও মনসা নিয়ে আমার মনে কোনও কুসংস্কার নেই, সাপকে আমি সাপের মতোই হিংস্র দেখি। তবু লোকটির কথার মধ্যে যেন একটি জাদু ছিল। অবিশ্বাস করেও, তাকে আমি বিদ্রূপ করতে পারলাম না। তার কথার মধ্যে যেন কী ছিল।
দুধ খাওয়ার কথায় আমি বললাম, কেন?
সে বলল, বাবু, মায়ের বাড়া কে আছেন সংসারে। তাঁর হাতের দুধ খেলে বাবু সব লড়াইয়ে জয় হয়। এটা জানবেন।
জাদুঘরের টানটা ভুলতে পারছিলাম না। কিন্তু চলেই বা যাই কেমন করে? আমার মন তো মানে না। কারণ লোকটি দু চোখ মেলে যে তাকিয়ে আছে আমার দিকে। বললাম, এই ওষুধের জন্য আপনাকে কী দিতে হবে?
সে মস্ত বড় জিভ বার করে হাসল। বলল, আরে বাবা! কী বলেন বাবু। অমন পাপ কখনও করতে আছে? ওটা আমাদের সাপুড়ে ধর্মে বারণ। ও বিষহরির দান। ও কি কিছু দিয়ে পাওয়া যায় বাবু? আপনাকে আমি দিলাম। আপনাকে আমার বড় ভাল লেগেছে বাবু।
কেন? মুর্শিদাবাদের এ ধ্বংসাবশেষ দেখতে আসা অনেক মানুষের মধ্যে, আমাকেই কেন ভাল লাগল? কিন্তু সেকথা জিজ্ঞেস করতে পারলাম না।
লোকটি নিজেই তাড়াতাড়ি বলল, যান বাবু, জাদুঘর দেখে আসেন। সিরাজের তলোয়ারখানা দেখবেন বাবু। আলিবর্দির চারনলা পিস্তল দেখতে চাইবেন কিন্তু।
তা তো দেখবই। কিন্তু লোকটি শুধু দান করেই চলে যাবে। বললাম, আপনি কালী গোখরো দেখালেন না তো?
অমায়িক হেসে বলল, জাদুঘর দেখে আসেন বাবু, কালীগোখরো আপনাকে না দেখিয়ে বাড়ি যাব না। আমি থাকব আপনার জন্য।
মনটা আমার খারাপ হয়ে গেল। হয়তো লোকটি এখনও কিছুই খায়নি। তার মুখটি কেমন করুণ দেখাচ্ছিল। আমার দিকে তাকিয়ে হাসা তার চোখের মধ্যে আমি যেন একটি লুকোনো কান্না দেখতে পেলাম। কেন, কে জানে। আমাকে যেন সে কেমন একটি বেদনাদায়ক সম্মোহনে বেঁধে ফেললে।
বললাম, না না, আপনি কতক্ষণ অপেক্ষা করবেন। আপনি
সে বলল, বাবু, বাড়ি আমার কাছেই। যখন খুশি যেতে পারব। আপনি ঘুরে আসেন। একটু এদিক ওদিক যেতে পারি। এখানকার কাউকে জিজ্ঞেস করবেন, দুলাল আলি কোথা গেল, বলে দেবে।
দুলাল আলি?
হ্যাঁ বাবু। আমার নাম।
যেন মিলিত হিন্দু মুসলমানের নাম বলে আমার মনে হল। বললাম, এমন নাম তো কখনও শুনিনি।
দুলাল আলি হাসল। বলল, আমার বড় ভায়ের নাম কালআলি। আমরা দু’ভাই। বাবার নাম কেষ্টআলি। তবে জাদুঘর থেকে বেরিয়ে যদি কাউকে আমার কথা জিজ্ঞেস করেন, সে যদি বলে, কোন দুলাল আলি যে গান গায়?’ তবে বলবেন, হ্যাঁ।
দুলালের ভাসা ভাসা চোখ দুটিতে লজ্জা চাপতে দেখলাম। জিজ্ঞেস করলাম, গান জানেন বুঝি আপনি?
দুলাল বলল, বলতে লজ্জা করে বাবু। কিছু মনে যেন করবেন না। আপনাকে আমার বড় ভাল লেগেছে। আপনাকে যদি সময় থাকে, তবে আপনাকে একখানি গান শোনাব বাবু। শুনবেন তো?
আমি বললাম, নিশ্চয়; আপনি বসুন তা হলে, আমি ঘুরে আসছি।
হাঁ বাবু যান, ঘুরে দেখে আসেন। আর মোহনলালের তলোয়ারখানিও দেখে আসবেন বাবু। বললে দেখাবে, না বললে হবে না। মোহনলালের তলোয়ার না দেখলে, জীবন বেরথা বাবু।
দুলাল আলি সত্যি জাদু করল। তাকে পিছনে রেখে দিয়ে জাদুঘরের টান কমে গেল আমার। যদিও তার কথা অনুযায়ী সব জিনিসই দেখলাম। কিন্তু আলিবর্দি, সিরাজ, মোহনলাল, মিরজাফর, ক্লাইভ আজ থাক। প্রায় দেড়ঘণ্টা পরে, প্রাসাদ ঘুরে যখন বাইরে এলাম, ভাবলাম, দুলাল আলি এতক্ষণ নিশ্চয় চলে গিয়েছে।
কিন্তু সে একটি বেঞ্চিতে শুয়ে ছিল। যেন আমার পায়ের শব্দ চিনে ফেলছিল। উঠে বসে, সেই মনোহরণ হাসিটি হাসলে। বললে, দেখলেন বাবু?
হ্যাঁ।
এবার কোথায় যাবেন?
আপনার গান শুনব, আপনার কালীগোখরো দেখব।
দুলাল আলি হেসে বলল, চলেন তা হলে ওই মাঠের মাঝখানটিতে গিয়ে বসি।
বন্ধুদের সঙ্গে দুলালকে নিয়ে গঙ্গার ধার ঘেঁষে মাঠে গিয়ে বসলাম।
দুলাল বলল, আগে গেয়ে নিই বাবু, কেমন? ইচ্ছে বাবু অনেক ছিল। রাত পোহালে পেটের চিন্তা, তাই ওস্তাদের ঘর করেও গানের লাইনে যেতে পারলাম না। যাই হোক, শোনেন।
ভৈরবী সুরে একটি প্রেমের গান গাইল সে।
আমি ছাড়িতে পারি না
এ বড় বেদনা।
সখি তোমারো যাতনা
রাখিতে পার না
হৃদয় বড় অকুলানো হে।
গানের শেষে না জিজ্ঞেস করে পারলাম না, বিয়ে করেছেন?
দুলাল সলজ্জ হেসে বলল, বাবু অন্যায় করেছি, মন মানেনি, তাই দু’সন হল ও আকামখানি করেছি।
আকাম কেন?
আকাম নয় বাবু? কাল রাতে তাঁকে কাঁদিয়ে বেরিয়েছি। এখনও তার চুলোয় কাঠ পড়েনি।
বলতে বলতেই সে হাঁড়ির নতুন গামছা খুলে, সরা তুলে নিল। মুহূর্তে যেন একটি কালো কুচকুচে আগুনের শিখা ফুঁসে উঠল। কালী গোখরোই বটে। আমরা সবাই প্রায় লাফ দিয়ে সরে গেলাম।
দুলাল চিৎকার করে বলল, আইরে মা মনসা, অমন করিস কেন লো?
বলে সরা দিয়ে সাপের মাথাটি নামিয়ে দিল। সাপটি মাথা নামিয়ে নিল হাঁড়ির মধ্যে। তারপরে আমার দিকে ফিরে, প্রায় মধুর স্বরে ডাকল, আসেন বাবু, আপনি আসেন।
আমার সারা গায়ে যেন কালো কুচকুচে সাপটার স্পর্শ লাগছিল। আমি বললাম, থাক না, এখানেই তো বেশ আছি।
দুলালের দু চোখে সম্মোহন। তার সেই ভাসাভাসা চোখ দুটিতে জাদু ফুটিয়ে বলল, কোনও ভয় নাই আমার বাবুর। আমি আছি না? আসেন।
গেলাম পায়ে পায়ে। সে তার পাশটি দেখিয়ে বলল, বসেন আমার কাছে। আমি তার গা ঘেঁষে। বসলাম। দুলাল প্রায় আমার কানে কানে বলল, বাবু, আপনাকে আমার বড় ভাল লেগেছে। আমি আপনাকে আর একটি দ্রব্য দেব। আপনি নেবেন তো?
কী দ্রব্য?
নেবেন তো?
নেব।
তখন দুলাল তার পকেট থেকে ছোট একটি থলি বার করে, তার ভিতর থেকে যেন কী একটি জিনিস খুঁটে বার করল। বলল, হাত পাতেন বাবু।
হাত পাতলাম। সে আমার হাতে কী একটি জিনিস দিয়ে বলল, একবার দেখে মুঠ করেন।
দেখলাম। বুঝলাম না কিছুই। অতি ক্ষুদ্র একটি জিনিস। জিজ্ঞেস করলাম, কী এটা?
দুলাল বলল, দেখতে কেমন জিনিসটি দেখেছেন বাবু? শিবলিঙ্গের মতন নয়?
দেখলাম, সত্যি তাই। প্রায় হুবহু একটি খুব ছোট, শিবলিঙ্গেরই মতো জিনিসটি। কিন্তু পাথর নয়, কোনও ধাতু নয়, মাটি নয়। এটা কী?
দুলাল বলল, বাবু এটি শিবফল। এর নাম শিবফল। অর্জুনের ফুলের ভিতরে ইনি থাকেন। এ পাওয়া কঠিন। সব সাপুড়ের কাছে যাবেন না। মনসার অব্যর্থ ওষুধ, এর ওপরে আর কিছু নাই জানবেন। কিন্তু এর একটা নিয়ম আছে বাবু, সেটা দয়া করে, কষ্ট করে মানবেন। মানবেন তো বাবু?
কী সেটা?
মা মনসার একটু পুজো দেবেন বাবু। মনে যাই থাক, এক বারটি ডেকে একটু পুজো দেবেন। বলবেন, তুমি আমায় দিয়েছ, আমি তোমাকে দিলাম। তোমার আমার এই রফা।
বলেই সে হাঁড়িতে একটা খোঁচা দিল। আবার সেই কালো আগুনের শিখা ফুঁসে লকলকিয়ে উঠল আমার বুক পার হয়ে।
আমি সরে যাচ্ছিলাম। দুলাল বলল, যাবেন না বাবু, একটুখানি পেত্যয় করেন। এই নাগিনীর মাথায় আপনি শিবফলের হাত রাখেন।
আমার বুকের রক্ত তখন হিম। গলা শুকিয়ে কাঠ। বললাম, পারব না ভাই।
পারবেন বাবু। আপনি আমার বাবু, আমি আছি না? আপনাকে যে জিনিস দিয়েছি, আপনার কোনও ভয় নাই। বিষ দাঁত ওর ভাঙা হয় নাই বাবু, ওর জিভে বিষ আছে। তবু বলি, আপনি হাতখানি রাখেন ওঁয়ার মাথায়। একবার দেখেন।
আমি দুলালের চোখের দিকে তাকালাম। সেই সম্মোহনের হাসি। আমি হাত এগিয়ে নিয়ে গেলাম সেই উদ্যত, সদ্যধরা কালী গোখরোর মাথায়। স্পর্শ করলাম। আর মনে হল আমার শিরদাঁড়ায় যেন কিলবিলিয়ে কিছু নামছে।
দুলাল বলল, দেখেন বাবু।
দেখলাম সাপটি ফণা গুটিয়ে হাঁড়িতে নামছে। দুলাল আমার হাতটি ধরে, হাঁড়ির মধ্যে ঢুকিয়ে, চেপে ধরল একেবারে সাপটির মাথায়। প্রায় যেন চুপিচুপি বলল, কোনও ভয় নাই। কোনও ভয় নাই। আপনি বলেন, বলেন, আমার হাতে কী আছে, তুমি দেখ।’ বলেন বাবু।
আমি বললাম।
দুলাল আবার বলল, বলেন, মা, আমি তোর পুজো দেব।’
তখন আমার হাতের তলায় কালী গোখরো কিলবিল করছে। আমি বললাম।
দুলাল বলল,বাবু, কোনও ভয় নাই। একটা নিয়ম হল পুজোর কথাটি বলতে হয়। কত পুজো দেব, সেটাও মাকে বলে দেন। যা আপনার মন চায়। এক পয়সা, দু পয়সা, যা মন চায়।
কেন জানি না; তখন আমার মনটা কেন যেন নিঃশঙ্ক হয়ে গেছে অনেকখানি। বললাম টাকা দেড়েক দেব।
দুলালের ভাসা ভাসা চোখ দুটি হাসিতে ভরে উঠল। বলল, জানি আমি, বাবুর আমার দিল অনেক বড়।
আমি হাত তুলে নিলাম। আমর বন্ধুরা উৎকণ্ঠিতভাবেই হাসছিল। আমি দুলালের চোখের দিকে তাকালাম। আমি দেখলাম আমার সামনে এক অসামান্য শিল্পী। এক আশ্চর্য কথার জাদুকর। কলেজ স্ট্রিটের প্রকাশকের ঘরে বসে ওই কথাশিল্পী কোনওদিন তার বইয়ের সংস্করণের হিসেব করবে না। কিন্তু চিরদিন মনোহরণ করবে। এমন অধ্যবসায় আমরা কতটুকু দেখেছি। বেইমানের কামান দিয়ে দুলাল শুরু করেছিল, এখন দেখলাম, দুলালের চোখের ওপরে এক অসহায় আর্ত ক্ষুধার্ত শিল্পীকে।
বললাম, পুজো আর কে দেবে? টাকাটা আপনি নিন, আপনি পুজো দেবেন। দুলালের দুটি ভাসাচোখে অপার আলো। বলল, আপনি বললে তো আমি না করতে পারব না বাবু।
টাকা দেড়টি তার হাতে দিয়ে তাড়াতাড়ি বিদায় হলাম। আমি জানি বুদ্ধির দরবারে আমি একটু ইমোশনাল। দুলালের হাসিটি তখন প্রায় কান্নায় রূপান্তরিত হচ্ছে এবার যে তার ঘরের চুলোয় আগুন জ্বলবে, সেই জন্যে।
আমার বন্ধুরা আমাকে অনুসরণ করল। একটু দূরেই লুঙ্গি পরে খালি গায়ে একটি লোক দাঁড়িয়েছিল। দেখলাম তার মুখে বাঁকা হাসি, চোখে বিদ্রূপ। সে বলল, দুলালের মনসার পুজো দিলেন বাবু?
হ্যাঁ।
আর বললে বুঝি, সদ্য ধরে নিয়ে আসা বিষদাঁতওয়ালা কালী গোখরো?
হ্যাঁ।
শালা, সেই বুড়ি সাপটা দেখিয়ে চিরদিন এক খেলাই দেখিয়ে গেল। জমি নেই, জিরেত নেই, এখন ওই হয়েছে পেশা!
আমরা লোকটার কাছ থেকে সরে গেলাম। জমি নেই, জিরেত নেই, তাই দুলাল এখন কথার জাদুকর। দুলালকে আমি শিল্পী বলেই জানি। আর এই ভূমিহীন কৃষক দুলালকে দিয়ে আমি আজ নতুন করে উপরাষ্ট্রপতির বাণীর সারমর্মটুকু বুঝলাম, আমাদের দেশের সংকট বাইরে নয়, ভিতরেই।
হ্যাঁ ভিতরেই, এমন কী আমাদের এই বাংলার ভিতরেও; এই দুলালের মতো মানুষেরা যখন আছে।
জীবিকা
ঘটনাটা বাস্তব। তবু গল্প করেই বলা যাক।

দৃশ্যটি সম্পূর্ণ অবিশ্বাস্য বলে মনে হয়। কিন্তু অবিশ্বাস্য নয়। মেয়েটি অন্ধকার মাঠের উপর দিয়ে চলেছে, এবং বুকের উপর আঁচল ঢাকা আড়ালে, ডান হাতে যেটি মুঠি পাকিয়ে ধরে আছে, সেটি একটি জীবন্ত সাপের মাথা। মাথা নয়, গলার কাছে ধরে আছে। অন্ধকারেও, সাপের কালো চকচকে রং দেখে বোঝা যায়, ভয়ংকর কালী গোখরো। চোখ দুটো যেন জ্বলছে। স্ফীত নাসারন্ধ্রের নীচেই, তার চেরা জিব চিকুর হানার মতো লকলক করে।
মেয়েটির হাতে একটা প্যাঁচ দিয়ে, বাকি অংশটা ডানার নীচে দিয়ে, পিঠে বেয়ে কোমর জড়িয়ে আছে। যেমন করে আলগা কষি চেপে ধরে রাখা হয়, মেয়েটি সেই ভাবেই নাভির কাছে বাঁ হাত দিয়ে সাপের ল্যাজের অংশ ধরে আছে। মাঝে মাঝে গায়ের কাপড় খুলে পড়ায়, বাঁ হাত দিয়ে মেয়েটি কোমরসুদ্ধ গা ঢেকে নিচ্ছে। যেন সে সাপটাকে লুকিয়ে নিয়ে যাচ্ছে, যাতে কেউ দেখতে না পায়। এমনকী, সাপটা থেকে থেকে ফোঁস ফোঁস করে উঠলে, সে হাতের ঝাপটা দিচ্ছে আর ধমকের সুরে শব্দ করছে, আহ, চুপ।
মেয়েটির গায়ে জামা নেই। একটা সস্তা দামের ডুরে শাড়ি ছাড়া গোটা গায়েই কিছু নেই। বয়স সম্ভবত বাইশচব্বিশের বেশি নয়। আপাতদৃষ্টিতে, দুদিন আগে বাঁধা রুক্ষু খোঁপায় ময়লা কাপড়ে শুকনো মুখে যতটা দুর্ভাগ্য ফুটে উঠেছে, ওর শক্ত উদ্ধত শরীর যেন ঠিক সেই দুর্ভাগ্যকে মেনে নিতে পারেনি। তেলে জলে চিকন চাকন না হলেও, ওর ধুলা রুক্ষু শরীরে একটা দীপ্তি আছে। সধবার চিহ্ন আছে ওর সিথেয়। বাসি সিঁদুরের দাগ তেমন উজ্জ্বল নয়। কপালের ফোঁটা প্রায় মুছেই গিয়েছে। আভাস লক্ষিত হয় মাত্র। হাতে লোহা আর একগাছা কাচের চুড়ি। অলংকারের মধ্যে, আর আছে একমাত্র কাঁচ বসানো একটি পিতলের নাকছাবি। চোখা নয়, বোঁচা হলেও নাকছাবিটা যেন ওর নাকে হিরার চেয়ে দামি হয়ে উঠেছে। কারণ ওর বোঁচা বোঁচা নাকখানিকে ওতেই যেন শাণিত করেছে। ডাগর ভাসা ভাসা চোখ, কালো মেয়ে। বাংলা দেশের গাঁয়ে ঘরে দুর্দশাগ্রস্ত আর দশটা মেয়েকে যেমন পথে ঘাটে দেখা যায়।
চৈত্র মাস। মাঠের হাওয়ায় একটা শন শন শব্দ বাজে। বর্ধমানের এই দুর গ্রাম সীমার মাঠে, চৈত্রের হাওয়ায় বেশ গা জুড়োনো আমেজ। এমনকী, একটু বা শীত শীতও লাগে। ধান কাটার পরে, এখন অনেক মাঠই এরকম শূন্য। বৃষ্টির তৃষ্ণায়, দিনে দিনে মাঠ শত মুখ খুলছে। চারদিকে ফাটাফুটি বাড়ছে। আকাশ পরিষ্কার। তারাগুলোকে দেখে মনে হয়, নড়ে চড়ে বেড়াচ্ছে। অন্ধকার, তাই, দিনের বেলা হলে দেখা যেত মাটি ধুলা ভারী, মেয়েটির পায়ে পায়ে উড়ছে।
মেয়েটি যে মাঠ ভেঙে আসছে, তার পিছনে একটা গ্রাম অন্ধকারের মধ্যে ক্রমে হারিয়ে যাচ্ছে। সামনে আর একটা গ্রাম ক্ৰমে স্পষ্ট হচ্ছে। সামনের গ্রামে, কোথায় যেন একটা আলো দেখা যায়। একটা কুকুর দূর থেকে অনবরত ডাকছে। কিন্তু অন্য কোনও কুকুর সাড়া দিচ্ছে না।
মেয়েটির দৃষ্টি ইতিউতি, ত্রাসে চমকানো। যেন ও কিছু চুরি করে নিয়ে চলেছে। দূরের এদিকে ওদিকে বারে বারে চায়, যেন কেউ দেখতে না পায়। কালী গোখবোর মাথাটা প্রায় ওর বুকের কাছে, আঁচলের মধ্যে। চেরা জিভ প্রায়ই ওর কোমল উদ্ধত বুকে চেটে দিচ্ছে। তাতে মেয়েটির কোনও বিকার নেই। কিন্তু সাপটা যখনই, মেয়েটির হাতের মুঠির মধ্যে ফুলে ফুলে ঠেলে উঠতে চাইছে বা ফোঁস ফোঁস করে উঠছে, মেয়েটি তখনই জোরে টিপে ঝাঁকুনি দেয়, আর রুখে বলে, দেখবি, দেব দু ঘা।
সাপটা, ভীষণ কালী গোখরোটা এ সব কথা বোঝে কিনা কে জানে, তবে ধমক বা ঝাঁকুনি খেলেই শান্ত হয়ে যায়।
এবার মাঠের শেষ, সামনে একটা খালের মতো। জল নেই, শুকনো খাল বলা যায়। অনেকটা শুকনো নয়ানজুলির মতো। এপারে ওপারে কোমর সমান বাবলার জঙ্গল। মেয়েটি এখানে একবার থমকে দাঁড়ায়। ওপারের গ্রামটার দিকে তাকায়।
দূর থেকে যে আলোটা দেখা যাচ্ছিল, সেটা এখন আরও স্পষ্ট দেখা যায়। এই মাঠের দিকে মুখ করা একটা ঘরের নিচু দাওয়ায় আলোটা রয়েছে। আলোর কাছে, অস্পষ্ট হলেও একজন মানুষ দেখা যায়। একটু বোঝা যায় না। কথা বললেও এতদূর থেকে শোনবার উপায় নেই। বাড়িটার সামনে পুকুর, পুকুরের পরে পোড়ো জমি। গুটিকয় গাছ। তারপরে একটা ছোট মাঠ এই খাল ধারে এসে ঠেকেছে।
মেয়েটির ডাইনে পুকুর এবং আলো। ও বাঁয়ে তাকাল। সামনে গ্রামের প্রান্তে বাঁশঝাড় এবং একটা মন্দিরের চূড়া দেখা যায়। মেয়েটির চোখে চকিত চিন্তা দেখা গেল। তার পরেই যেন একটা সিদ্ধান্ত নিয়ে বাবলাবন দিয়ে কাঁটা বাঁচিয়ে নেমে গেল। শুকনো খাল পার হয়ে, মাথা নিচু করে, হনহনিয়ে বাঁশঝাড়ের দিকে এগিয়ে গেল। বাঁশঝাড়ের কাছে, মন্দিরের আড়ালে ও একটু দাঁড়াল। বাঁশঝাড়ের ভিতর দিয়ে একটা কুপির শিখা দেখতে পেল।
কুপিটা জ্বলছে, মাটির দেয়ালের গায়ে একটা জানালায়। এমনকী সেখান থেকে রান্নার ছ্যাঁক ছ্যাঁক শব্দও পাওয়া যায়। ওটা কোনও বাড়ির রান্নাঘর। অন্য কোথাও, কাছেই কে যেন খুঞ্জনি বাজিয়ে অনেকটা ঘুম ঘোরে ঢুলে ঢুলে, অস্পষ্ট স্বরে গান করছে। গানের কথা বোঝা যায় না।
মেয়েটি ঠোঁটে ঠোঁট টিপল। বুকের কাছে ধরা কালী গোখরাকে দুবার ঝাঁকুনি দিল। চোখ ঘুরিয়ে কী যেন ভাবল। তারপর মন্দিরের আড়াল থেকে বেরিয়ে, বাঁশঝাড়ের বাঁ দিক ঘুরে একটা ছোট পুকুরের ধারে এল। পুকুরটাকে ঘিরে গুটিকয় বাড়ি। বোঝা যায়, পুকুরটি কয়েকটি বাড়িরই খিড়কির দিকে পড়েছে। সব বাড়িগুলোতেই, কান পাতলে মেয়ে পুরুষ শিশুর গলা শোনা যায়। মাটির পাঁচিল দিয়ে ঘেরা সব বাড়ির খিড়কি দরজাই বন্ধ। বর্ধমানে খিড়কিকে নাচ দুয়ার বলে।
মেয়েটি তাড়াতাড়ি হেঁটে, পাঁচিলের ধারে গিয়ে দাঁড়ায়। জঙ্গল সর্বত্রই। বাবলা বা আসশ্যাওড়া। লুকোবার অসুবিধা নেই। মেয়েটি পাঁচিলের ধার দিয়ে যেতে যেতে, তৃতীয় বাড়িটির সামনে দাঁড়াল। যেখানে দাঁড়াল সেখানে পাঁচিল নিচু, ভিতরের উঠোন দেখা যায়। উঠোনেরই এক পাশে মরাইয়ের পাশেই উঁচু দাওয়ায় একজন মধ্যবয়েসি পুরুষ বসে আছেন। সামনে হ্যারিকেন জ্বলছে। একটি ছোট ছেলে বই সামনে নিয়ে পড়ছে।
মেয়েটি কালী গোখবোর মাথাটি মুখের কাছে তুলে নিয়ে এল। চুপিচুপি বলল, এখানে দিয়ে যাচ্ছি, কেমন?
সাপটা চেরা জিভ দিয়ে মেয়েটির মুখে বুলিয়ে দিল। মেয়েটি বলল, নককি সোনা আমার।
বলে কোমরের পাঁচ খুলে, ল্যাজ ধরে সাপটাকে ঝুলিয়ে দিল। তারপর দড়ির মতো ধরে পাঁচিল টপকে ফেলে দিল। দিয়ে এক মুহূর্ত দাঁড়াল।
ছেলেটি পড়ছে। মাঝবয়সি লোকটি ঝিমোচ্ছে। রান্নাঘরে বউ ঝিদের গলা শোনা যাচ্ছে। মেয়েটি পিছন ফিরে যে পথে যেভাবে এসেছিল, সেই পথে সেইভাবেই ফিরে গেল।
ঘণ্টাখানেক পরের ঘটনা। শশীকান্ত বাঁড়ুজ্জে আঁতকে ওঠেন। সবেমাত্র খেয়েদেয়ে একটু দাওয়ায় বসেছেন। ছেলেটি পড়াশুনো করে খেয়ে শুতে গিয়েছে। ওঁর সামনে হ্যারিকেনের আলোয় তিনি দেখতে পেলেন, তাঁর হাত তিনেক দূর দিয়ে, কালান্তক যমের মতো একটি সুদীর্ঘ কালো সাপ ঘরের দিকে যাচ্ছে। তিনি লাফ দিয়ে উঠোনে পড়েই চিৎকার দিলেন, ওরে খেলে রে। খেলে রে। এ যে মস্ত কালী গোখরো।
সঙ্গে সঙ্গে একটা হইচই। ঘরের ভিতর থেকে ছেলে দৌড়ে বেরিয়ে এল। বাড়ির লোক সব উঠোনে জড়ো হয়ে চিৎকার আরম্ভ করল। আশেপাশের বাড়ির লোকেরাও ছুটে এল। সকলের হাতেই লাঠিসোঁটা বর্শা শাবল। যে যা পেয়েছে নিয়ে এসেছে।
সাপটা গোলমাল ও ছুটোছুটি দেখে, ফোঁস করে গর্জন করে ফণা তুলল। পঞ্চা বাউরি লাঠি তুলতেই, শশী বাঁড়ুজ্জে তার হাত চেপে ধরলেন। আরও সবাই বারণ করল, যেন হঠাৎ আঘাত করা না হয়। কারণ ঠিকমতো আঘাত না লাগলে, এ নাগ কার উপরে ঝাঁপিয়ে পড়বে বলা যায় না।
বাড়ির মেয়েরা তো প্রায় কান্নাকাটিই শুরু করল। কী হবে এখন, কে জানে। সাপটা খানিকক্ষণ ফণা ধরে স্থির হয়ে রইল। লক্ষ তার হ্যারিকেনের দিকে। মারা হবে কি হবে না, এই তর্কে সবাই যখন ব্যস্ত, সহসা সাপটা ফণা গুটিয়ে, কিলবিল করে একেবারে চৌকাঠ ডিঙিয়ে ঘরে গিয়ে ঢুকল।
সবাই আবার চিৎকার করে উঠল। কিন্তু ঘরে যাবার সাহস কারুর হল না। তখন দুঃসাহসী পঞ্চা বাউরি লাফ দিয়ে দাওয়ায় উঠে ঘরের শিকল তুলে দিল। ঘরে কেউ ছিল না, অতএব কিছুটা নিশ্চিন্ত। কারণ ঘর থেকে সাপের বেরুবার আর কোনও রাস্তা নেই। দাওয়ার দিকে একটিমাত্র জানালা সেটাও বন্ধই ছিল। এখন ভাবনা হল, এ সাপের গতি কী করা যায়।
প্রথমে এটা বাস্তুসাপ কি না, এ সিদ্ধান্তে আসা গেল না। এবং ঘরে ঢুকে যাওয়ায় কেউই আর সাপ মারার সাহস পেল না। তখন পাশের গাঁয়ে হিদে মালকে খবর দেওয়া ছাড়া উপায় রইল না। এ তল্লাটে হিদে মালই একমাত্র সাপুড়ে আছে। যে কোনও ভয়ংকর সাপ নাকি সে ধরতে পারে। কিন্তু এতবড় একটা কালী গোখরো চোখের সামনে দেখে, উত্তরের মাঠ ডিঙিয়ে, এই রাতের বেলায় কেউ হিদে মালকে ডাকতে যেতে চাইল না। সামান্য একটা ছায়া নড়ে উঠলেও, সবাই চমকে চমকে উঠছে। গায়ে কাঁটা দিয়ে উঠছে।
বাড়িতে আরও দুটি ঘর রয়েছে। সেই সব ঘরেও কেউ সাহস করে ঢুকতে চায় না। যতগুলো বাতি ছিল, সব জ্বালিয়ে শশীকান্ত বাঁড়ুজ্যের গোটা পরিবার প্রায় উঠোনে বসেই রাত কাটাবার মনস্থ করল।
ছোট ছেলেমেয়েদের ঘোষালদের পাকা বাড়িতে পাঠিয়ে দেওয়া হল। একা একটি সাপেই গোটা বাড়িটাকে যেন শ্মশানের থেকে ভয়ংকর করে তুলল।
পরের দিন ভোরবেলা, কাক ডাকতে না ডাকতে পঞ্চা বাউরি, কার্তিক রাখালকে নিয়ে মাঠ পেরিয়ে চলে গেল হিদে মালকে ডাকতে। চৈত্রমাসের সকাল, দেখতে দেখতে রোদ উঠে যায়। রোদ ওঠার পর হিদে মাল এল। মাল বলতে অনেক সময় এ অঞ্চলে সাপুড়েই বোঝায়। তবে সাপে কাটলে এরা ওঝা ধন্বন্তরীর কাজও করে। হিদে, অর্থাৎ হৃদয় মালর এ অঞ্চলে বেশ সুনাম আছে। হিদে মাল এসে উঠোনে দাঁড়াল। বৃত্তান্ত সব শুনল। কালো কুচকুচে হিদে মালর বয়স বছর তিরিশের কাছাকাছি। এক মাথা রুক্ষু চুল। মোটা ঠোঁটগুলো ফাটা ফাটা। খালি গা। পরনে একটা ময়লা ছোট কাপড়। গোটা গায়ে খড়ি উঠেছে। যেন পেটে দানা নেই, রাতে ঘুম নেই। হাতে একটি দু হাত পরিমাণ সরু গাছের ডাল। ডালটির সামনের দিকে মুখ বিভক্ত। অনেকটা গুলতি কাঠের মতো।
সব শুনে, সবাইকে দূরে সরিয়ে দিল। বাঁড়ুজ্যে মশাইকে ডেকে বলল, একটা ধোয়া পাত্রে পোটাক কাঁচা দুধ দিতে বলেন।
সকাল বেলা কাঁচা দুধের অভাব নেই। দুধ এল। হিদে মাল দুধ সামনে নিয়ে কী সব বিড়বড় করল। তারপরে দুধের ঘটি আলগা করে ধরে, ঢক ঢক করে সব দুধটুকু খেয়ে নিল। নিয়ে দাওয়ায় উঠে দরজার সামনে দাঁড়িয়ে সে চিৎকার করে বলল, দ্যাখ মা, তোর কাজ তুই করবি, আমার কাজ আমি। ছেলেপিলে নিয়ে ঘর করা, এখানে তোমার থাকা চলবে না। পেটে আমার মায়ের দুধ।
বলেই সে ঝনাৎ করে শিকল খুলে ফেলল। উঠোনে আতঙ্কগ্রস্তদের ভিড়। শিকল খুলে ফেলতেই কেউ কেউ পিছিয়ে গেল। আর তখনই সবাই শুনতে পেল, ঘরের মধ্যে হিল হিল শব্দ হচ্ছে।
হিদে মাল আগে গাছের ডালটি ঘরের মধ্যে ঢুকিয়ে দিল, নিচু হয়ে বসল। বসে, হামা দিয়ে সে ঘরের মধ্যে ঢুকে গেল, ফোঁস ফোঁস করলে হবে কী, তোমার জায়গা অন্যত্তর মা।
বলে সে চিৎকার করে জানালে। ওই গো বাবু। এ যে পেকাণ্ড একটা কালী গোখরো, এ যে গোটা গাঁ সুদ্ধ খেয়ে ফেলতে পারে।
উঠোনের সব থর থর করে কাঁপছে। হিদে মালের গলা আবার শোনা গেল, তাড়াতাড়ি একটা নয়া হাঁড়ি সরা আনতে বলেন বাবু, আর একখানা নয়া গামছা।
তৎক্ষণাৎ হুকুম হয়ে গেল। কয়েকজন ছুটল হাঁড়ি সরা গামছা সংগ্রহে।
এ বিবরণ বাড়িয়ে লাভ নেই। সবাই সভয়ে দেখল, প্রায় ঘণ্টাদেড়েকের চেষ্টায় হিদে মাল কালী গোখরোকে প্রথমে ঘরের বাইরে ধাওয়া করে নিয়ে এল। নিয়ে আসতেই সবাই যখন সেই গোখরো দেখে দৌড়াদৌড়ি শুরু করল, হিদে মাল তখনই তার ল্যেজ চেপে একেবারে উঁচু করে ধরল। কিন্তু সাপের ফোঁসানি যায় না, সে কোমর বেঁকিয়ে উঠতে চায়। হিদে মালর সর্বাঙ্গে দরদর ঘাম তার চোখ দুটিও সাপের মতো দপদপ করে জ্বলছে। বলেন দ্যাখেন বাবু কত বড় সাপ। এর নিশ্বাসে বিষ।
শশী বাঁড়ুজ্যে হাঁকলেন, আর দেখবার দরকার নেই, তুমি তাড়াতাড়ি ওটা হাঁড়িতে পুরে ফ্যালো।
হিদে সেই কালো নাগের সঙ্গে অনেক কথা বলে, ছড়া কেটে হাঁড়িতে পুরে সরা ঢাকা সুদ্ধ নতুন গামছা দিয়ে গোটা হাঁড়ি বেড়ে মুখ বেঁধে দিল।
তারপরে এল হিদে মালর জলখাবার। বাঁড়ুজ্যে মশাই দুপুরে খেয়ে যেতে বললেন। হিদে জানাল, খেয়ে আর যাব না বাবু মা মা ঠাকুরুনেরা যা ভাল মন্দ রান্না করবেন, সব পাতায় বেঁধে বাড়ি নিয়ে যাব। ঘরে আরও দুটো পেরাণী আছে তো।
অর্থাৎ ভাল মন্দ রান্নার পরিমাণ একটু বাড়িয়েই দিতে হবে। ঘরে আরও দুটি প্রাণীর উল্লেখ সেইজন্যেই। তা ছাড়াও, হিদে মাল বলতে ভুলল না, ঠাকুরমশাই, এ যা সাপ গো দেবতা, একটু ছুঁলে আর চোখ তাকাতে হত না আমার। দশটা টাকা দেবেন, আর একখানা ধুতি।
বাড়ুজ্যে মশাইয়ের কাছে সেটা একটু বেশি মনে হওয়াতে, তিনি নগদ পাঁচ টাকা আর ধুতিতে রাজি হয়ে গেলে। তবে ধুতিটা দিতে দুএকদিন দেরি হবে। এ ছাড়া নয়া গামছাটা তো মাল ভায়া পাবেই।

এর পরের ঘটনা সংক্ষিপ্তই। সাপের হাঁড়ি নিয়ে, উত্তরের মাঠ পেরিয়ে প্রায় পড়ন্ত বেলায় হিদে মাল ঘরে এসে পৌঁছল। গ্রামের প্রান্তে, ডোমপাড়ার কাছেই তার ঘর। সেখানে তার বউ স্বামীর জন্যে অপেক্ষা করছিল। কোলে বছর তিনেকের বাচ্চা। স্বামীকে দেখেই বলল, এসেছ? ছেলেটা খিদেয় একেবারে নেতিয়ে পড়েছে।
হিদে বউকে বলল, তোর হাল তো তার চে ভাল নয় দেখছি। নে, হাঁড়িটা ধর!
বলে সে সাপের হাঁড়িটা নিজেই নিয়ে ঘরে ঢোকে।
বউ সাপের হাঁড়ি রেখে, নতুন গামছাটা একবার দ্যাখে। ছেলেকে ঝাঁকিয়ে জাগায়, বলে, ওঠ সোনা দ্যাখ বাবা ভাত নিয়ে এসেছে।
বাপ আর ভাত শুনেই ছেলেটা মাথা ঝাঁকিয়ে তাকায়। তাকে বসিয়ে দিয়ে, বউ খাবারের হাঁড়ি খোলে। তা মন্দ না। প্রায় হাঁড়ি ভরতি ভাত আছে। মাটির ভাঁড়ে ডাল, অম্বল, নিরিমিষ কুমড়োর তরকারি। দু টুকরো চারা মাছের ঝাল। হাঁড়িটাকে জড়িয়ে যে কলাপাতা ছিল, তাই সাব্যস্ত করে পেতে, বউ ভাত বেড়ে দিল স্বামীকে আর ছেলেকে। ইতিমধ্যে হিদে বউয়ের তুলে রাখা জলে হাত মুখ ধুয়ে আসে।
হিদে মালের ঘরও সেইরকম। চালের খড় ঝুর ঝুর করছে। আকাশ দেখা যায়। দেয়ালের ফাটল, মাটি পড়েনি কতদিন। বাতাস দিলে ধুলা আসে ঘরে।
তা আসুক। হিদে মাল খায়। বউ গিয়ে নতুন গামছা বাঁধা হাঁড়িটা খোলে। সরা তুলতেই সাপ ফণা তুলে দাঁড়ায়। বউ ফণার নীচেয় ধরে। সাপটাকে গালের কাছে নিয়ে আসে। এখনও তার গায়ে সেই ডুরে শাড়িটাই আছে। সাপটা যেন তার জিভ দিয়ে চেটে চেটে দেখে নেয়, এ সেই কাল রাত্রের মানুষটিই কি না। যে তাকে বাঁড়ুজ্যেদের বাড়িতে পাঁচিলের পাশে ছেড়ে দিয়ে এসেছিল।
বউ সাপটাকে বুকের কাছে নিয়ে এসে স্নেহ নিবিড় চোখে দ্যাখে। স্বামীর সামনে তার বুক খোলা। সাপ সেই বুকেও জিভ দিয়ে লেহন করে। নককি সোনা, আজ তোমাকে দুটো ইঁদুর ধরে দেব আমি, তুমি মেরে খেয়ো।
হিদে মাল ভাত চিবুতে চিবুতে এই দৃশ্য দেখে। বলে, বামুনকে ঠকিয়ে এলাম। তা কী করব। এক ফোঁটা জমি নাই। কাজ কাম পাই না। মা মনসায় পেট বাঁচায়।
তারপরে যেন হঠাৎ মনে পড়ে। কষি থেকে পাঁচ টাকার একটা নোট বের করে বউকে বলে, নে রাখ ঠাকুর দিয়েছেন।
বউ সাপটিকে সরা ঢাকা দিয়ে রেখে, স্বামীর কাছে এসে নোটটি নিয়ে আঁচলে বাঁধে। বলে, তা হতে পারে পাপ। রাত করে যখন ছুটে যাই, পাপের কথা মনে থাকে না। ছেলেটাকে বাঁচাতে তখন তো।
হিদে মাল বউয়ের দিকে তাকিয়ে বলে, নে, এখন আর চোখের জল ফেলিস না। দুটো খেয়ে নে।

এযুগে আপনার চিন্তার দরবারে, স্ত্রিয়াশ্চরিত্রম্ দেবা ন জানন্তি, ইত্যাদি জাতীয় বচন কী রকম বিশ্বাসযোগ্য বলে বিবেচনা করেন, জানি না। আমার অবিশ্যি এমন সাহস নেই যে বলি, উপরোক্ত বচনগুলোর উৎপত্তি একেবারেই ভিত্তিহীন, তবে ভিত্তিগুলোতে যে পরিমাণ রহস্যের জারক রস মেশানো হয়েছে, সেগুলো সম্পর্কে বলতে গেলে, কিছুটা সাহস সঞ্চয় করে বলতে পারি, ওই সব বচনের মধ্যে সম্ভবত পুরুষের অনভিজ্ঞতার বিড়ম্বনাটাই বেশি রয়েছে। কথাটা বলতে আমাকে এত কিন্তু কিন্তু করতে হচ্ছে, তার কারণ আর কিছু নয়, পাছে স্ত্রী চরিত্ররা আমার দিকে কটাক্ষ করে ভেবে বসেন, এ পুরুষের বড় সাহস দেখছি! তাঁর কটাক্ষের কারণ আর কিছু নয়, সম্ভবত তিনি নিজেকে চিরদিনই সেই রহস্যের আড়ালে রাখতে চেয়েছেন। কিন্তু তাঁর এবম্বিধ কটাক্ষের হাত থেকে আমি বেচারি আসলে রেহাই চাই, যে কারণে, পুরুষের উক্তির হেতুটাই বলতে চেয়েছি, এবং পুরুষের অনভিজ্ঞতা জনিত বিড়ম্বনায় যে সব প্রবচনের সৃষ্টি হয়েছে, তাতে তাঁর, অর্থাৎ নারীর দুঃখ পাবার কিছু নেই।
এ কথাগুলো আমাকে বলতে হল, ইদানীং আমার ধারণা হয়েছে, যে মানুষকে আমরা সর্বাপেক্ষা বেশি অনাবিষ্কৃত অজ্ঞেয় বলে এসেছি, সম্ভবত সেই অনাবিষ্কৃত মানুষকে, এ যুগের আমরা কিছু কিছু চিনতে আরম্ভ করেছি। এ আবিষ্কারের চেষ্টা শিল্পের একটা বড় কাজ, কিংবা তাই বা কেন, একটা বড় আশ্রয় বলাই ভাল। শিল্পের ওটাই একটা পরম পবিত্র ও মহৎ দীনতা, মানুষকে সে চিনে ফেলেছে, এ কথাটা আর দশজনের মতো দুম দাম বলতে পারে না, চেনাটাকে সে একটু একটু করে ব্যাখ্যা করে। তার অনেক ব্যর্থতা যেমন দেখেছি, কিন্তু কিছু সার্থকতা নিশ্চয়ই দেখেছি। কিন্তু যে কারণে, আপনাকে ইদানীং কালের ধারণার কথাটা বলতে চেয়েছিলাম সেটা হল, এতাবতকাল যা জেনে এসেছি, তাতে কোথায় যেন একটা একপেশেমি রয়ে গিয়েছে। সাম্প্রতিককালে তার বিস্তার দেখে, একপেশেমি থেকে বেরিয়ে আসবার চেষ্টা দেখে, হঠাৎ যেন কেমন ভয় পাচ্ছি, সভ্যতার ট্র্যাজেডি না আবার এর ভিতর দিয়ে প্রকাশ হয়ে পড়ে। তবে দেশ বিদেশের কিছু কিছু লেখা পড়ে, ভয়টা আমার ভিতরে শিকড়গাড়তে পারে না, কারণ দেখছি, ভয়টা আর কিছু নয়, মানুষ যত আবিষ্কৃত হচ্ছে, ততই সভ্যতার ফাঁকিটাই ধরা পড়ে যাচ্ছে। আসলে, সেই ফাঁকির মধ্যে আমরা সবাই জড়ানো বলেই, আমরা চেঁচামেচি লাগিয়ে দিই, আর নিজেরাই নিজেদের বিরুদ্ধে নোটিস দিতে আরম্ভ করি, না না এ সব বলা চলবে না, এ সব শুধুই অন্ধকারের কথা। আচ্ছা দেখুন তো, সাধ করে কেউ অন্ধকারের কথা বলে। আলোর জন্যে ব্যাকুলতাই তো, অন্ধকারের কথা বলাতে চায়, বলতে চায়, দ্যাখো, আমার অন্ধকারের মধ্যে কী বীভৎস ভয়ংকরতা রয়েছে।
দেখুন, যোগাযোগের কুমুদিনীর কোনও মুক্তি হয়েছিল কিনা, আমি জানি না, কিন্তু চতুরঙ্গের দামিনীর বুকেতে, এক অন্ধকার রাত্রের গুহায়, পদাঘাতের তীব্র ব্যথা আর দুঃসহ যন্ত্রণায় চোখের জলের মধ্যে, আমি প্রায় আমারই চোখের জল মিশিয়ে ফেলি, আমি অনুভব করি, আঘাত আর অন্ধকার আর ব্যথা আর যন্ত্রণার ভিতর দিয়ে, কোথায় যেন আলোয় স্নান করা একটি প্রাণের মুক্তি ঘটছে। এবং এই সব কারণেই, ইদানীং বলতে ইচ্ছা করছে, একজন বুদ্ধ বা একজন খ্রিস্টের বাণীই মাত্র মানবসমাজকে মুক্তি দিতে পারে না, প্রতিটি মানুষকেই তার মুক্তির মূল্য দিতে হবে। বাণী কপচানো নয়, একেবারে ব্যক্তির রক্তমাংসেই, নিজেকেই তার নিজের বাণীর জন্ম দিতে হবে। হাল আমলের মানুষকে দেখে কি আপনারও তা বলতে ইচ্ছে করে না।..
কিন্তু, এ কী প্রলাপ দেখুন, কথা ছিল গল্প বলার, আরম্ভ করেছি শিবের গীত। আসলে, আমার নিজের লেখার মতো গল্প কিছু হাতড়ে পাচ্ছি না। আপনাকে দেব দুটো চিঠি, একটি আমার এক বন্ধুর, সেটা নিতান্তই লিংক। দ্বিতীয় চিঠিটি, বন্ধুকে লেখা আর একজনের একজন রমণীর, অনুগ্রহ করে আপনার পত্রিকায় পত্রস্থ করবেন।
সব মিলিয়ে একটা গল্প হয়ে উঠবে কি না জানি না, যদি না হয়, তার জন্যে আগেই মার্জনা চেয়ে রাখছি, এবং যদি হয়, তা হলে দেখবেন, আমার উপরোক্ত প্রলাপের কোনও মূল্যই নেই, শেষ পর্যন্ত সেই একটি কনভেনশনাল গল্পই দাঁড়িয়েছে, বা একটি চরিত্র। অতএব, প্রলাপাদির জন্যেও ক্ষমা করবেন। ইতি।
বন্ধুর চিঠি
আমার জবানিতে তোমাকে সব কথা জানাতে পারলে ভাল হত, কিন্তু এখন আমার সে প্রবৃত্তি নেই। নেই তার কারণ, আমার স্বচ্ছন্দ উড়ে চলা তেজি ডানায় কোথায় যেন একটা আঘাত লেগেছে। আঘাতের স্বরূপ বা স্থানটা ঠিক চিনতে পারছি না বলেই গোলমালটা আরও বেশি লাগছে। তুমি আমাকে মোটামুটি চেনো, আর তারই পরিপ্রেক্ষিতে; অপরের একটি চিঠিও তোমাকে এই সঙ্গেই পাঠালাম। সঙ্গের চিঠিটি পড়ে, কী বুঝলে, যদি একটু জানাও, তা হলে বাধিত হই। আমি ঘটনার মধ্যে কিছুই বুঝতে পারিনি, তবে, ওই যে বললাম, অনুভূতির মধ্যে কোথায় একটা গোলমাল হয়েছে, যার কোনও ব্যাখ্যা করতে পারছি না। তুমি সাহিত্যিক মানুষ, মানুষের মনের খবর না কি তোমরাই জান। অতএব, তোমার বিচারটা জানলে পরে, নিজের ভিতরের খোঁজটা করতে পারি।
তুমি তো জানোই, আমার কোনও কোনও বিষয়ে কতগুলো অহংকার জমে আছে, এবং যে অহংকারগুলো প্রায় আমার মজ্জাতেই মিশে গিয়েছে। এটা বুঝতে পারছি, আঘাতের একটা ঘা সেই অহংকারের কোথাও লেগেছে, কিন্তু আমার ধারণাটা ব্যাপারটা তার থেকে কিছু কিঞ্চিৎ বেশি। কিন্তু এত কথা আমি আর তোমাকে লিখব না, সঙ্গের চিঠিটাই তোমাকে সব কথা জানিয়ে দেবে আশা করি। হয়তো অবাকই হবে, চিঠিটাতে আমার যে বর্ণনা দেওয়া আছে, সেটা কেমন অদ্ভুত সত্যি, অথচ, নিজে দূরের কথা, তোমরাও কেউ কোনওদিন আমার কথা বলতে গিয়ে ঠিক ওভাবে বলনি।
তোমার উত্তরের আশায় রইলাম। ভালবাসা।

একমাত্র ঈশ্বরই জানেন, এইভাবে আপনাকে চিঠি লিখিয়া পাঠাইব কোনওদিন ভাবি নাই। আন্না, হারাণী, বিলুদিদি, ইত্যাদিসব্বাইকে বলিয়াছি, আপনাকে আমি একখানি চিঠি লিখিব। দেখুন, তাহারা আমাকে বিশ্বাস করে নাই যে, আপনাকে আমি লিখিতে পারি। কিন্তু আপনি দেখিতেছেন, পারি। বিলুদিদিদের এ কথা বলি নাই, কবে চিঠি দিব, কেবল বলেছি, দিব। তাহারা তো বিশ্বাস করে নাই, তাই আর জিজ্ঞাসাও করে নাই। আন্নার মাথায় কীরকম পোকা আছে, সেই একমাত্র ডাকিয়া বলে, দিয়েছিস? আমি চুপ করিয়া থাকি, আর হাসি। আমাকে হাসিতে দেখিয়া সে ভাবে, আমি তাহাদের ঠাট্টা করিয়াছি। ওরা সবাই যদি আপনাকে লিখিতে পারে, তবে আমি লিখিব না কেন। ওরা ভাবে, ওদের সঙ্গে আপনার খুব ভাব, আমার সঙ্গে ভাব নাই বলিয়া আমি লিখিতে পারিব না। কিন্তু বিশ্বাস করুন, আমি কলকল করিয়া কথা বলিতে পারি না, খিলখিল করিয়া হাসিতে পারি না, বা আপনার পায়ের কাছে গিয়া ওদের মতো বসিতে পারি না, তা বলিয়া সত্যি কি আপনার সঙ্গে আমার ভাব নাই।
আপনি আমাদের গ্রাম হইতে গিয়াছেন গত ১৯শে অঘ্রাণ, বুধবার, আর আজ মাঘ মাসের পায়ের কাছে গিয়া ওদের মতো বসিতে পারি না, তা বলিয়া সত্যি কি আপনার সঙ্গে আমার ভাব নাই।
আপনি আমাদের গ্রাম হইতে গিয়াছেন গত ১৯শে অঘ্রাণ, বুধবার, আর আজ মাঘ মাসের ৯ তারিখ। ইহার মধ্যে প্রায় হিসাব করিলে, পঞ্চাশ দিন হয়। এতদিন ধরিয়া রোজই ভাবি, আপনাকে চিঠি লিখিব অথচ লিখিতে পারি নাই। প্রথম প্রথম কয়েকদিন তো খালি এই কথা ভাবিয়াছি আমি কি পাগল না কি যে আপনাকে চিঠি লিখিব। একলা একলাই লজ্জায় মরিয়া যাইতাম। আমি যেন দেখিতে পাইতাম, আমার চিঠিটা হাতে লইয়া আপনি কী রকম হাসিতেছেন। এমনকী, দেখিতাম আপনি আপনার বন্ধু বান্ধবদের ডাকিয়া আমার লেখা দেখাইয়া সবাই মিলিয়া খুব হাসাহাসি করিতেন। কিন্তু আবার মনে হইত, কেন হাসিবেন কেন, আমি তো খারাপ কথা কিছু লিখিতে চাই না। এইসব সাতপাঁচ ভাবিতে ভাবিতে এমন হইল, মন আর কিছুতেই স্থির করিতে পারি না। শেষে ভগবানকে ডাকিয়া বলিলাম, হে ভগবান আমাকে একটা চিঠি লিখিয়ে দাও, আমার মনে একটু সাহস দাও আমাকে এত লজ্জা দিয়ো না, আমি যেন ওঁকে একটা চিঠি লিখিতে পারি। জানেন, এতদিন লিখিতে পারি নাই বলিয়া, রাত্রে শুইয়া কাঁদিয়া ফেলিয়াছি, ঘুম আসিত না। মা বলে, কী হয়েছে, তোর, শরীর খারাপ না কি। বন্ধুরা বলে, কী লো শুকোচ্ছিস কেন। বরের চিন্তায় না কি।
আপনি তো জানেন, আমার কপাল খারাপ, বর আমাকে নেয় না। সবাই বলে, আমার গত জন্মের অনেক পাপ আছে, তাই বর নেয় না। কী জানি, গত জন্মে কী পাপ করিয়াছিলাম, তা তো কিছুই জানি না, সবাই বলে, আমি শুনি। তবে আপনাকে বলিতে পারি, আমি ও সব কিছু বিশ্বাস করি না। আবার এ কথাও সত্যি, বরের উপর আমার একটুও রাগ হয় না। কত ভাবি, রাগ করিব, অথচ রাগ করিতে পারি না। মাঝে মাঝে মা বলে, কথায় কথায় তুই আমার পরে এত রাগ করিস, কই তোর বরের উপর তো কখনও রাগ করতে দেখি না।
দেখুন তো, মাকে যে কী বুঝাইব, ভাবিয়া পাই না। বরের উপর রাগ না আসিলে আমি কী করিব। গাঁয়ের বাউরি বউ খাদনবালা কথামত চুনা মাছ বা আচার না দিয়ে গেলে, তাহার সঙ্গে দুদিন কথা বলি না, তাহার উপরেও আমার রাগ হয়, তবু বরের উপরে হয় না, ইহাতে আমি কী করিব। মা যে কখন কী বলে আর করে, তাহা আমি সবই বুঝিতে পারি, তাই কোনও কিছু হইলে মায়ের উপর রাগ না করিয়া থাকিতে পারি না। বাউরি বউ কী কী কারণে আমার কাজ করিয়া দিতে পারে না, সব জানি। হয়তো সে তার বরের কথায় সারাদিন ঘরে বসিয়া মদ চোলাই করিয়াছে, সন্ধ্যাবেলা দুটিতে তাই খাইয়া গড়াগড়ি গিয়াছে। যাহাদের বুঝিতে পারি, তাহাদের উপর রাগ। যাহাদের সঙ্গে একটা কিছু গিয়া আনা নেওয়া করি, তাহাদের উপর রাগ করি। কিন্তু বরের উপর রাগ করিব কেন। তার সঙ্গে আমার কিছুই আনা নেওয়া নাই। অনেক ভাবিয়া দেখিয়াছি, কোনও কারণে তার উপরে রাগ করিতে পারি কিনা। একমাত্র দেখি, সে যখন কথা নাই বার্তা নাই, উপশাস্ত্র শ্বশুরবাড়িতে আসিয়া উপস্থিত হয়, আর রাত্রে থাকিতে চায়, তখন আমার মাথার মধ্যে আগুন জ্বলিতে থাকে। মুখ ফুটিয়া আপনাকে আর কতটা বলিতে পারি, সে আসিয়া রাত্রিবাস করিতে চাহিলেই, হারাণী আন্নারা সব ঠাট্টা করিতে থাকে, ভাবে সেই রাত্রিটা আমার খুব সুখের। মাও আমাকে রাত্রে বরের কাছে যাইতে বলে। তখন আমার যে এত বয়স হইয়াছে, সবাই বলে পঁচিশ বছরের ধুমসো মেয়েমানুষ, সে কথা বলিয়া যাই। মনে হয় আমি মরিয়া যাইব। মনে হয় ঘৃণায় শরীরটা রি রি করিতেছে। তখন মনে হয় শ্রীনাথপুরের মেলায় রাত্রে যে আমাকে একটা লোক একবার জাপটাইয়া ধরিয়াছিল, যাহাকে ধরিয়া লোজনেরা মারধোর করিয়াছিল, তাহাও অনেক ভাল ছিল। তবু বরের এই রাত্রিবাস সহ্য করিতে পারি না। পনেরো বছর বয়সে বিবাহ হইয়াছিল, আজ পঁচিশ বছর। তখন হইতেই জানি যাহার সঙ্গে আমার বিবাহ হইয়াছে, তাহা সে চায় নাই, কারণ তাহার না কি মেয়েমানুষের অভাব নাই। তাহার অবস্থা ভাল, অনেক জমিজমা বাড়ি পুকুর, মায় কলকাতায় চাকরি, সবই। তবে তাহার কেন মেয়েমানুষের অভাব হইবে। এই সব ভাবিয়া, আমি বেশ ছিলাম। তারপরে বর বলে, তুই কাঁদিস না, রাগও করিস না। তোর এত অহংকার কীসের। এই বলিয়া পিটাইয়া বাপের বাড়িতে পাঠাইয়া দিল। কিন্তু কাঁদিব কেন, রাগিব কেন, কিছুই জানিতাম না, জানেন, আমি এমনিতে খুব ভাল থাকি, জেদ চাপিলে রক্ষা নাই। তাই বরের সঙ্গে রাত্রিবাস আমার কোনওকালেই হয় না। কিন্তু এ সব কথা থাক। আপনি না জানি কী ভাবিতেছেন। অথচ আজ যে এমন বেহায়া হইয়াছি, তাহা কিন্তু অনেক সাধনা করিয়া, ভগবানকে ডাকিয়া, ডাকিয়া হইয়াছি। প্রথমে চিঠি লেখার লজ্জা কাটাইয়া, তারপর এই কাকের ঠ্যাং বকের ঠ্যাং হাতের লেখার লজ্জা কাটাইয়াছি তারপর যে সব কথা কোনওদিন লিখিতে পারিব না ভাবিয়াছিলাম, সেই লজ্জাও কাটাইয়াছি। সেই যে বলে না, লজ্জা ঘৃণা ভয়, তিন থাকিতে নয়, আমার সেই রকম হইয়াছে। লজ্জা ত্যাগ করিয়াছি। যদি ঘৃণা করেন, তাহাতেও আর ভাবি না। আর সমাজের বা আপনার ভয়, তাও মন হইতে দূর করিয়াছি।
এইবার চিঠি লেখার কারণ বলি। দোহাই আমার উপর রাগ করিবেন না। অবিশ্যি যদি করেন, তা হইলে আর কী করিব। তবে, আপনাকে আমি এত ভালভাবে চিনিতে পারিয়াছি, তাহা না জানাইয়া থাকিতে পারিতেছি না। ইহাতে আপনার হয়তো কিছুই যায় আসে না, কিন্তু আমার মনে হইতেছে, যেন আমার বুকের মধ্যে রক্ত ঝরিতেছে, তাই আমি লিখিতেছি।
এবার আপনি যখন আমাদের গ্রামে আসিলেন, কয়েকদিন আগে হইতেই তাই লইয়া হারাণী, আন্না, বিলুদি সবাই আলোচনা করিতেছিল। আপনাকে সকলে এতই ভালবাসে, সকলেই ভুলিয়া গিয়াছে, আপনি পাঁচ বছর আগে, এখানে সরকারি জরিপের কাজ করিতে আসিয়া, হঠাৎ ফণীকাকার মেয়েকে বিবাহ করিয়া বসিলেন। গ্রামে তাহা লইয়া ঘোঁট পাঁচালি হইলেও, দুদিনেই থামিয়া গিয়াছিল, কারণ জাতের কোনও বাধা ছিল না, এমনকী গোত্রেরও কোনও অসুবিধা হয় নাই। আর আপনিও ছেলেমানুষ, সুন্দর, সুপুরুষ। আপনার মতো বর, আপনার মতো জামাই পরম ভাগ্যের কথা। কলকাতায় আপনাদের বাড়ির অবস্থা ভাল, সংসারে তেমন কোনও ঝামেলা নাই। ইহা হইতে আর কী ভাল হইতে পারে। আপনি যখন বিবাহ করিতে আসিয়াছিলেন, আমাদের সকলেরই মনে হইয়াছিল, স্বর্গের থেকে ইন্দ্র কিংবা কার্তিক ঠাকুর নামিয়া আসিয়াছে। কিন্তু রমলার কপাল খারাপ, সে আপনার বউ হইয়া, বেশিদিন আপনার সঙ্গে সুখে ঘর করিতে পারিল না, কাল রোগ তাকে লইয়া গেল।
জানেন, আমার মুখ খুব খারাপ, এমনি দেখিলে বুঝিতে পারিবেন না। মনে মনে আমার মুখ খারাপ। এখন মনে হয়, রমলাটা মরিয়া বাঁচিয়াছে, সে কি আপনাকে লইয়া সুখে ঘর করিতে পারিত। আমার তো একেবারেই মনে হয় না। কারণ সংসারে কোনও কোনও পুরুষ বা মেয়ে জন্মায়, যাহারা কখনও একজনকে লইয়া সুখে থাকিতে পারে না, তাহাদের কেহ থাকিতে দেয় না। আমি আপনাকে দিয়াই সেটা ভাল বুঝিয়াছি।
যাই হোক, রমলা মরিয়াছে বটে, কিন্তু এই গ্রামের দক্ষিণপাড়ার মেয়েরা তো মরে নাই। তাহারা আপনার জন্যেই মরিয়াছে। আজকাল আপনি আবার একজন গায়ক হইয়াছেন। কলকাতায় আপনার অনেক নাম। আপনার রূপ, আপনার গুণ, খ্যাতি, গাড়ি, টাকা, সবই যেন আগুনের মতো জ্বলিতেছে, আর পতঙ্গেরা আপনাকে ঘিরিয়া ঘিরিয়া নাচিতেছে, মরিতেছে। তবে হ্যাঁ, সে মরণেও বোধহয় সুখ আছে। আমার তো ধারণা কলকাতা শহরটাই আগুন, যেন শ্মশান, সেখানে আপনাকে ঘিরিয়া কী ঘটিতেছে জানি না, তবে যখন হারাণী আন্না বিলুদিদের মুখে শুনি, একশো টাকা দামের এক বোতল বিলাতি মদ আপনি ব্যাগে লুকিয়ে এনেছেন, তখনই কলকাতার আগুনের আঁচ বুঝিতে পারি।
আপনি আসেন শ্বশুরবাড়িতে, ফণীকাকার বাড়িতে, কিন্তু আপনার নিমন্ত্রণ দক্ষিণপাড়ার ঘরে ঘরে। আপনার নিজের দূর সম্পর্কের যুবতী শালিই আছে জনা তিনেক, তার সঙ্গে পাড়ার অন্যান্য মেয়ে বউ, সবাই আপনাকে লইয়া কী মাতামাতি করে। তা আপনি আমার থেকে ভালই জানেন। দেখিয়া শুনিয়া আমার তো কেষ্টঠাকুর আর গোপিনীদের কথাই বারে বারে মনে হয়। অন্তত দুইতিনটি পাশাপাশি বাড়ির মেয়েরা আপনার সেবার জন্যে সকাল থেকেই ছুটোছুটি আরম্ভ করে। আপনার জন্যে ফোঁটানো গরমজল ঠাণ্ডা করিয়া দেওয়া, আপনি স্নান করিবেন, আপনার খাবার জল, আপনার জলখাবার। এমনকী মেয়েরাই আপনার গায়ে তেল মাখাইয়া দেয়। গায়ে একটি ঘামাচি দেখিলে, সকলের হাত সুড়সুড়াইয়া ওঠে। অতএব, আপনি আসিতেছেন জানিলে, দক্ষিণপাড়ার মেয়েমহলে উৎসব লাগিয়া যায়।
এবারও যখন আপনার গাড়ি আসিয়া ফণীকাকার বাঁশঝাড়ের ছায়ায় দাঁড়াইল, সেই রকমই উৎসব। মেয়েরাই আগে আপনাকে দখল করিয়া বসিল। গুরুজনদের কাছে গিয়া প্রণাম করিবার সময়ও আপনার হইয়া ওঠে না। আপনার দোষ কী। গুরুজনেরা এই ভাবিয়া নিশ্চিন্ত, আহা এমন গুণবান বিপত্নীক জামাই, তাহাকে লইয়া সবাই যদি একটু মাতিয়া ও মাতাইয়া রাখিতে পারে, রাখুক না কেন। কিন্তু আপনি ভালই জানেন, আপনি আসিয়াছেন একটু মুখ বদলাইতে। খারাপ অর্থে লইবেন না যেন। আমি তো নিজের চোখেই দেখিয়াছি, আন্না আপনার হাত লইয়া তাহার নিজের বুকে চাপিয়া কী রকম নিশ্বাস ফেলিতে থাকে। হারাণীর মতো রূপসী মেয়ে, অন্ধকারে আপনার বাহুবন্ধনে কী রকম পাগল হইয়া যায়, আমি সাক্ষী আছি। বিলুদির মতো মেয়ে, যাহাকে পাড়ার গুরুজনেরাও বয়সের তুলনায় বেশি মান্য করিয়া থাকে, যাহার ব্যক্তিত্ব গাম্ভীর্যকে সকলেই ভয় করে, সেই বিলুদি পর্যন্ত গভীর রাত্রে, আপনার টলোমলো শরীরটাকে বুকে জড়াইয়া শোয়ার ঘরে লইয়া যায়। অন্যান্য মেয়েদের কথা বাদই দিলাম। গ্রামের মাতালদের উপর সকলেরই রাগ ও ঘৃণা। বিলুদির সামনে কোনও মাতাল কথা বলিতে সাহস করে না। কিন্তু আপনাকে সকলে ক্ষমা করিয়াছে।
কিন্তু এ সব পুরানো কথা। এবার আমাকে দেখিয়া আপনার কী হইল, বলুন তো। আপনি অবিশ্যি আমাকে কখনও আগে দেখেন নাই, আমিও আপনার কাছে আসি নাই, যদিও আমি দক্ষিণপাড়ারই মেয়ে। কেন আসি নাই, তাহা যদি বলিতে হয় তবে বলিতে হয়, মনে মনে ভাবিতাম, কেন যাইব। ফণীকাকার জামাই হতে পারে সুন্দর, নাম করা গায়ক, ধনী, তাতে আমার কী। আমার রাগ হইত, কিছুতেই যাইতাম না। তবে যাইতে ইচ্ছা করিত। আপনি আসিলেই যাইতে ইচ্ছা করিত, মনকে শাসন করিতাম। এইবার আর পারিলাম না। আমি জানি, আপনার সহচরীদের তুলনায়, রূপে আমি নিরেশ। তবু আপনি আমাকে দেখিয়া প্রথমে বলিলেন, বাঃ দুর্গা প্রতিমার মতো। তারপরে বলিলেন, ঠিক লক্ষ্মীঠাকরুন।
কিন্তু ভাবিয়া দেখুন, আপনি বারেবারেই চোখ নামাইয়া লইয়া ছিলেন। আপনি যে চোখে চাহিতে অভ্যস্ত, সেই চোখে আমার দিকে তাকাইয়া বারেবারেই চোখ সরাইয়া লইয়াছেন। অথচ বিশ্বাস করুন, আপনি আমার লাল পাড় শাড়ি, পায়ের আলতা, সিথের সিঁদুর, যাহা কিছু দেখিয়া মুগ্ধ হইয়াছিলেন, এবং একবার যদি হাত বাড়াইয়া কাছে টানিতেন, আমি নিজেকে ফিরাইতে পারিতাম না। অথচ আপনি একবারও টানিলেন না, চুইলেন না, যেন জীবনে নতুন কিছু দেখিয়াছেন, এইভাবে বারে বারে চোখ তুলিয়া দেখিলেন আর কী একভাবে যেন মাথা নিচু করিয়া রহিলেন। আপনার সহচরী রূপসিরা আমার উপর চটিল, বিরক্ত হইল, নানান কথা ঠেস মারিয়া বলিল, আপনাকেও বলিল, তবু আপনি নিজেকে ঠিক করিতে পারিলেন না। আপনাকে আমি যখন হাসিয়া বলিলাম, কী হল, চুপ করে রইলেন যে। আপনি কেবল বলিলেন, মনটা কেমন ভার হয়ে যাচ্ছে। অথচ আপনার তো মন ভার হইবার কথা নয়। বেশ তো পরিবৃতই ছিলেন।
তিন দিন আপনি আমাকে কেবল দেখিলেন, এবং যাইবার সময় আপনার মুখের মেঘ কাটিল না, আমি রাস্তার ধারে দাঁড়াইয়া কেবল মুখ বুজিয়া চোখের জল মুছিলাম। একটা কথাও বলিতে পারিলাম না। তবে মনে মনে কেবল বলিলাম, ভগবান ওঁকে একটু শান্তি দাও, একটু শান্তি দাও, তোমার দেওয়া এত আগুনে কেন ওঁকে পুড়িয়ে মারছ।
আমি এইটুকুই জানি, আপনার চোখে যত হাসি ছিল, আগুন ছিল, তার মধ্যে একজন দুঃখী অসহায় এমনকী উঞ্ছ মানুষকেই দেখেছি। যাহার কিছুই নাই, বুকের মধ্যে শ্মশানের হাহাকার। যাহা চাহিয়া আপনি সারা জীবনেও পান নাই, আপনি তাহার খোঁজেই আগুনে পুড়িয়া ছুটাছুটি করিতেছেন। কেন এমন মনে হইল, জানি না। দেখিবা মাত্রই এ কথা মনে হইল, আর সেই জন্যেই যেন আপনি আমার দিকে চোখ রাখিতে পারিলেন না। তাই সত্যি না কি। মনে হইল, দ্যাখো, লোকটির এত আছে, তবু নাই। কিন্তু সে কথা তো বলিতে পারি না, তাই কেবল চোখে জল আসিল, কথা বলিতে পারিলাম না। আপনার গাড়ি যখন সাঁকো পার বাঁক ফিরিল, তখন বিলুদিকে বলিতে শুনিলাম, আপনার চোখে না কি জল দেখা দিয়াছিল। ইহার পরেও চিঠি না লিখিয়া কেমন করিয়া থাকি। এবার হইতে আমি কেবল এই প্রার্থনা করিব, ওঁকে একটু শান্তি দাও, ওঁকে একটু মিলাইয়া দাও।
আমি নিজের জন্যেও সেই প্রার্থনাই করি যে, তাই অপরের জন্যেই করি। প্রণাম নেবেন, আর এই চিঠির জন্যে ক্ষমা করবেন। ইতি ফুলফুল


রাজার থেকে মেমসাহেবের বয়স বেশি। তা প্রায় ছমাস বয়সের ফারাক দুজনের মধ্যে।
মেমসাহেব যখন প্রথম অধীনের বাড়িতে এসেছিল, তখন তার বয়স নিরুপণ করা যায়নি। কারণ সে ছিল একেবারেই অজ্ঞাতকুলশীলা। আগমন, কোনও এক নর্দমার মুখ দিয়ে, অথবা কোন ফাঁকে বাড়ির বাইরে যাবার দরজা খোলা পেয়ে। তার আগমনের পথ বা কৌশল অদ্যপি অজ্ঞাত। অপিচ, তার আগমন সে গোপন রাখতে পারেনি। বাড়িতে বাজার আসার পরে, ঝি যখন বাইরের কলতলায় মাছ। কুটতে যায়, তখনই তার আগমন টের পাওয়া যায়। সে কিছুটা ভয়ে ও সংকোচে নিচু স্বরে ডাকতে ডাকতে, দূর থেকে মাছ কোটা দেখতে থাকে। ঝি চোখ তুলে দেখতে পায়, পাঁচিলের এক পাশে কুণ্ডলী পাকিয়ে, দু আঙুলে জীবটি, তার আগমন ও ক্ষুধা, যুগপৎ জানাচ্ছে। তৎক্ষণাৎ ঝিয়ের মুখ বিকৃত ও ঝংকার, ইদেখো, এ বিল্লি কাহাঁসে আবেতি।
মাছ কোটা ও অবাঙালি দাসী, অনেকের কাছে ব্যাপারটা বৈসাদৃশ্য মনে হতে পারে। যাঁদের তা মনে হয়, তাঁরা অতীব প্রাচীন যুগের বাঙালি। কেন না, মছলিখোর বাঙালি হয়ে, অধীন তার গৃহেই লক্ষ করেছে, অবাঙালি স্ত্রীলোকটি ইস্তক কইমাছ পর্যন্ত ছাই মাখিয়ে কী রকম কট কট ঘসর ঘসর শব্দে কেটে থাকে, এবং তারপরে চাকুমচুকুম করে খেয়েও থাকে। আমার অভিজ্ঞতা থেকে এটুকু বলতে পারি, বাঙালির মাছ অনেক অবাঙালির পাতে ছড়িয়ে গিয়েছে। যাই হোক, তার ঝংকার শোনা মাত্রই, বাড়ির গৃহিণী উৎকণ্ঠিত বিতৃষ্ণায় নির্দেশ দিলেন, ঝাঁটা মেরে বিদায় কর।
ঝিয়ের ঝাঁটা হাতে ওঠবার প্রয়োজন হয়নি। দু আঙুলে জীবটির বয়স তখন মাস দুয়েক হলেও, গৃহিণীদের বচন ও ভঙ্গি তার সম্ভবত জানা হয়ে গিয়েছিল। ঝিয়েদের মুখভঙ্গি কথাবার্তার ধরনধারণও ইতিমধ্যেই তার বিলক্ষণ প্রত্যক্ষগত ছিল। অতএব ঝি বঁটি ছেড়ে ওঠা মাত্রই, সে যে কোথায় পালিয়ে গেল, খোঁজ পাওয়া গেল না। তখন খোঁজ পাওয়া গেল না বটে, কিন্তু একটু পরেই বাড়ির নানান কোনা খুঁজি থেকে তার কাতর ডাক শোনা যেতে লাগল। আর তাতেই কাল হল। কারণ গৃহিণীর মা ষষ্ঠীর দানসকল, সেই ডাকে আকৃষ্ট হয়ে, সারা বাড়ি খোঁজাখুঁজি শুরু করে দিল। করতে করতে, বাড়ির পিছনে, স্যানিটারি ট্যাঙ্কএর উপরে, যেখানে অনেক বাজে মালপত্র গাদাগাদি করে রাখা ছিল, তারই কোনও এক ফাঁক থেকে ছেলেমেয়েরা তাকে বের করে নিয়ে এল। গৃহিণী তাঁর সন্তানদের নির্দেশ দিলেন, এখুনি ওটাকে বাড়ির বাইরে বিদেয় করে দাও।
কিন্তু তাঁর সন্তানেরা, দর্শনমাত্রেই সেই দুআঙুলে জীবটির প্রতি আকৃষ্ট হয়ে পড়ল। তার মিউ মিউ ধ্বনিতে তাদের হৃদয় কাতর হয়ে উঠল। তার সাদা গায়ে, দুএকটি কালো ছাপ, ছেলেমেয়েদের মুগ্ধ করল। বলতে কী, অধীনের মনটাও একটু বিচলিত হল। কিন্তু গৃহিণীর নির্দেশ অমান্য করার সাহস কারুরই নেই। অতএব বাড়ির বাইরে যাবার দরজা দিয়ে তাকে বের করে দেওয়া হল। তবে কিছু কিছু কথা পূর্বপুরুষেরাই তাঁদের অভিজ্ঞতা থেকে জানিয়ে গিয়েছেন। যেমন, ছাঁচো কোটো মারো লাতি, লজ্জা নাইকো বেড়াল জাতির। সেই দুআঙুলে জীবটি কিছুতেই বাড়ির চৌহদ্দি ছাড়িয়ে গেল না। অনেক শাসনপীড়ন সত্ত্বেও, দেখা গেল, ক্রমেই তার চেহারায় একটু চেকনাইয়ের ঝলক। এবং একেবারে বিছানায় তার অধিষ্ঠান। বাড়ির ছোটমেয়ে তার কপালে সিঁদুরের টিপ পরাতেও ভুলল না। অর্থাৎ কিছুদিনের মধ্যেই তার বরণ হয়ে গেল, গৃহিণীর প্রতিবাদ সত্ত্বেও তার চেহারা চালচলন ইত্যাদি দেখে, অধীন তার নামকরণ করলে, মেমসাহেব।
মেমসাহেব মোটামুটি তার নিজের রাজ্যে বেশ বহাল তবিয়তেই কাটাচ্ছিল। মাখা ভাত, সকলের ভাগের দুধ, মাছ এবং কাঁটাটাটা মিলিয়ে আহারবিহার মন্দ বলা যায় না। গায়েগতরে বৃদ্ধি এবং রূপে ক্রমাগতই যৌবন সমাগমের লক্ষণ দেখা দিতে লাগল। যে কারণে, আশপাশের মাস্তানেরা ক্রমেই হানা দিতে শুরু করল। প্রায়ই মেমসাহেবের চিৎকারচেঁচামেচিতে, বাড়ির সকলেই ছুটোছুটি আরম্ভ করলে।
এ সময়েই রাজার আবির্ভাব। রাজা তখন মাত্র একুশ দিনের। অধীন নিজেই তাকে সংগ্রহ করে নিয়ে এসেছে। রাজা অজ্ঞাতকুলশীল নয়। তার বাবামা, উভয়েই জর্মন দেশের। রাজা তার চেহারাতে সেই ঐতিহ্য বহন করছে। কিন্তু মেমসাহেবের কাছে সে আপদ সদৃশ। বিষনজরে সে রাজাকে দেখতে লাগল। দেখলেই, মুখব্যাদান করে ফ্যাঁস ফাঁস শব্দ করতে লাগল। রাজার অবিশ্যি সে সব খেয়ালই নেই। সে মেমসাহেবকে নিজের খেলুড়ি ভেবে কাছে যায়। মেমসাহেব তৎক্ষণাৎ নখ বিস্তার করে মারমুখী হয়ে ওঠে।
ব্যাপারটা বিপজ্জনক। রাজা তখনও শিশু। সে মেমসাহেবের ব্যাপারটা বোঝে না। অথচ মেমসাহেব তাকে যেকোনও মুহূর্তেই, থাবার এক ঘায়ে কানা করে দিতে পারে। নাকের ডগা ছিঁড়ে ফেলতে পারে। তখন বাড়ির সকলেরই কাজ হল, রাজাকে মেমসাহেবের হাত থেকে রক্ষা করা। রাজাকে রক্ষা করার ব্যাপারটা মেমসাহেবের মোটেই মনঃপূত নয়। সে একটা স্বাধীন ফয়সালার পক্ষপাতী। অথচ সবাই রাজাকে কোলে তুলে নেয়, আদর করে। মেমসাহেবের দুচোখ ক্ষোভে ও দুঃখে, রাগে ও বিতৃষ্ণায় জ্বলে যায়।
তবু দুজনকে কাছাকাছি হওয়া রোধ করা যায় না। তবে, মেমসাহেব একটা জিনিস লক্ষ করে একটু চিন্তিত ও ভাবিত হয়ে পড়ল। সে দেখল, রাজা কয়েক মাসের মধ্যেই, তার থেকে চারগুণ বড় ও বলশালী হয়ে উঠেছে। শুধু তাই নয়, রাজার মধ্যে ক্রমেই নিজের জাতের কিছু কিছু লক্ষণ দেখতে পেল। সে দেখল, রাজা ইট চিবিয়ে, কাঠ চিবিয়ে টুকরো টুকরো করে ফেলছে। পাথরের মতো শক্ত বল ছিন্নভিন্ন করে দিচ্ছে। শুধু তাই নয়, বাড়িতে একটা কাকপক্ষী তো দূরের কথা, একটা মানুষ ঢুকতে এলে পর্যন্ত যখন গম্ভীর গলায় প্রতিবাদ জানায়, মনে হয়, গোটা বাড়িটা কাঁপছে। আরও সে লক্ষ করল, এদেশে রাজাজাতীয় যাদের সে দেখেছে, রাজার চালচলন মোটেই তাদের মতো নয়। একটা বিশেষ রাজকীয়তা তার মধ্যে আছে। যে বনের স্বাধীন বোনপোদের কথা মনে করিয়ে দেয়। অর্থাৎ সে যাদের মাসি, তাদের কথা মনে করিয়ে দেয়। বক্তার ধারণা, মেমসাহেব তার বোনপোদের কথা সম্যক জানে।
মেমসাহেব আরও লক্ষ করল, তাকে যে সব মাস্তানেরা বাড়িয়ে পাঁচিল টপকে বিরক্ত করতে আসে, বা সরাসরি প্রেম নিবেদন করতে আসে, রাজা তাদের যমতুল্য। কেউ আর বাড়ির ত্রিসীমানায় আসে না। এলেই রাজা তাকে এমন তেড়ে যায়, মেমসাহেব নির্ভয় আনন্দে বিশেষ প্রতিবোধ করে।
তবু মেমসাহেবের পক্ষে রাজাকে পুরোপুরি বিশ্বাস করে ওঠা সম্ভব হয় না। কারণ রাজা তার সঙ্গে যেভাবে খেলা করতে চায়, তা মেমসাহেবের পক্ষে সামলে ওঠা সম্ভব হয় না। তার ক্ষীণ দেহের তুলনায়, রাজা পর্বত প্রমাণ। সে যখন ঝাঁপিয়ে পড়ে খেলতে যায়, মেমসাহেব বলের মতো ছিটকে গিয়ে দূরে পড়ে। ভাবে রাজা তাকে মারতে আসছে। তৎক্ষণাৎ সে আক্রমণের জন্যে নখদন্ত বিস্তার করে। তাতে রাজা মর্মাহত বিস্মিত ও ক্রুদ্ধ হয়ে ওঠে। ভাবে, গেলুম খেলতে, আর ও কিনা মারতে আসে! সে ঘেউ করে ওঠে এবং একটা গোটা মেমসাহেবকে গিলে ফেলা যায়, তত বড় হাঁ করে। মেমসাহেব ভয় পেয়ে একটা কোণ নেয়। আর নেওয়াটা একদিক থেকে মারাত্মক। আত্মরক্ষার শেষ আশ্রয় বেছে নেওয়া বলা চলে।
রাজার মধ্যে ক্ষোভ থাকে, কিন্তু সে হিংস্র হয়ে ওঠে না। যদিও সে কথা মেমসাহেব মোটেই বোঝে না। সে মরিয়া হয়ে ওঠে। তার কারণ আর কিছুই নয়। মেমসাহেব ক্ষীণাঙ্গী আর দুর্বল বলেই তার ভয় বেশি। ভয় থেকেই ঘৃণা এবং হিংস্রতা দেখা দেয়। রাজা আবার ততখানি বোঝে না। জীবন সম্পর্কে তার অভিজ্ঞতা মেমসাহেবের থেকে কম। আর সেটা সবদিক থেকেই। ফলে, মেমসাহেবের আক্রমণের পদ্ধতি বা হিংস্রতার মাত্রা মেপে উঠতে পারে না। অনেকটা বন্ধুত্বের দাবি নিয়েই সে আরও ধমকে উঠে এগিয়ে যায়। মেমসাহেবের লক্ষ্য একমাত্র রাজার চোখ এবং নরম নাকের ডগা। কায়দা করতে পারলেই যে কোনও একটাকে সে জখম করতে পারে।
তখন বাড়ির ছেলেমেয়েরাই ছুটে আসে দু জনকে দু দিকে সরিয়ে দেয়। মেমসাহেব আর কোনও কথা নয়। পেয়ারা গাছ বেয়ে একেবারে পাঁচিলে, এবং সেখান থেকে রাজার দিকে বিরক্ত বিস্মিত চোখে দেখতে থাকে।
রাজার শরীর যদিও তখনই পাঁচ ফুট, তবু এই একটা ব্যাপারে মেমসাহেবের কাছে তার চরম পরাজয়। থাবা দিয়ে সে গাছের গায়ে বিদ্ধ করতে পারে না, অতএব উঠতে পারে না। অগত্যা সে দশ ফুট পাঁচিলের গায়ে পা বাড়িয়ে ঘেউ ঘেউ করতে থাকে, সম্ভবত যার অনুবাদ করলে দাঁড়ায়, এই বাঁদরি, নেমে আয় বলছি।
মেমসাহেব ভ্রূক্ষেপও করে না। সে কেবল দেখে নেয়, উচ্চতার মাপ কতখানি। এ বিষয়েও সে নিঃসন্দেহ, প্রকাণ্ড দস্যুটা কিছুতেই পাঁচিলে উঠতে পারবে না। তাই নিশ্চিন্তে জিভ দিয়ে চেটে গা চুলকোতে থাকে। যে ব্যাপারটা রাজাকে আরও খেপিয়ে তোলে।
অবিশ্যি এই ধরনের ঘটনা দুজনের ভুলবোঝাবুঝি থেকেই ঘটে। প্রথমে দুর্বল মেমসাহেবের ধারণা, গুণ্ডাটা তাকে মারতে আসছে। রাজা ভাবে, খেলার মধ্যেও পুঁটকে রাক্ষুসীটা খামচাতে চায়।
সুবিধা একটাই, এই ভুলবোঝাবুঝি দীর্ঘসময় স্থায়ী হয় না। কারণ, পরে যখন দুজনের দেখা হয়, তখন বোধহয় আর সে কথা তাদের মনে থাকে না। দেখা যায়, মেমসাহেব রাজার গায়ে গা ঘষতে ঘষতে একেবারে তার পেটের তলায় গিয়ে আশ্রয় নিয়েছে। আর রাজা সরে সরে গিয়ে, মেমসাহেবের গা চাটছে। সরে না গিয়ে রাজার উপায় নেই, পেটের তলায় তার জিভ যায় না। শুধু তাই নয়, দুজনে এমন ভাবে মুখে মুখ ঠেকিয়ে পরস্পরকে শোঁকে, বোঝা যায় না, ওটাই ওদের চুম্বনের পদ্ধতি কিনা। তবে একটা কথা স্মরণ রাখতেই হবে, এ প্রেম সম্পূর্ণই কামগন্ধহীন। তাদের জাত গোত্র আলাদা। বৈবাহিক সম্পর্ক স্থাপনের কোনও সম্ভাবনাই নেই। পুত্রার্থে ক্রিয়তে ভাষা, রাজার পক্ষে মেমসাহেবকে নিয়ে সেরকম চিন্তা করাই দুরূহ। তথাচ, যখন তাদের পরস্পরকে চুম্বন লেহন ইত্যাদি দ্বারা আদর সোহাগ করতে দেখা যায়, তখন মানতেই হবে, দুজনে গভীর প্রেমে আবদ্ধ। কিন্তু কামগন্ধহীন।
রাজার অবিশ্যি একটু শোঁকবার বাতিক আছে। বাতিক না বলে, বৈশিষ্ট্য বলাই ভাল। মেমসাহেব যখন বাইরের থেকে এসে রাজার গায়ে গা অবিশ্যি নাগাল পায় না, পায়ে গা ঘষে, এবং আদরে গরগর শব্দ করে পেটের তলায় চলে যায়, তখন রাজা তাকে অনেকবারই এঁকে নেয়। শুঁকেই বারে বারে নাকঝাড়া দিয়ে নেয়। মনে হয়, মেমসাহেব কোথায় কোথায় গিয়েছিল, কাদের সঙ্গে মিশেছিল, গন্ধের দ্বারা রাজা সবই খবর পায়। এবং এই খবর থেকেই সম্ভবত বাড়ির কোনও অংশে কোনও হুলো মাস্তান এলেই, রাজা মুহূর্তে গন্ধের দ্বারা তা জানতে পারে। তার গায়ের লোম খাড়া হয়ে ওঠে, ক্রুদ্ধস্বরে ডাকতে থাকে।
দীর্ঘসময় অদর্শনের পরে, যখন দুজনের দেখা হয়, তখন যে আদরের ঘটা লাগে, তা দেখবার মতো। দুপুরের খাওয়ার পরে, প্রায়ই দেখা যায়, রাজা ঠ্যাং ছড়িয়ে পাশ ফিরে শুয়ে আছে। আর তার বুক ঘেঁষে, মেমসাহেবও অঘোরে ঘুমোচ্ছে। গোলমালের সম্ভাবনাও তখনই। ঘুম ভেঙে রাজা যখন দেখল, মেমসাহেব তার কোলের কাছে, তখন তার হয়তো একটু খেলবার ইচ্ছা হল। সে পা দিয়ে মেমসাহেবকে খোঁচা দিতে লাগল। তারপরেই একটু সরে গিয়ে, ঝাঁপ দেবার জন্যে ওত পাতল। দর্শন মাত্রেই মেমসাহেব সন্দেহে এবং ভয়ে, তৎক্ষণাৎ ভয়ংকরী হয়ে উঠল। খুদে ধারালো দাঁত বের করে, রয়েল বেঙ্গল টাইগ্রেসের মতো ফাঁস করে উঠল। আবার সেই ভুলবোঝাবুঝির ঝগড়া, এবং মেমসাহেবের পলায়ন।
তবে গৃহস্থদের সঙ্গে অধীনও নিশ্চিন্ত ছিল, তাদের গৃহে দুই বিরুদ্ধ জীবের মধ্যে একটা মোটামুটি প্রীতির সম্পর্ক স্থাপিত হয়েছে। কিন্তু সেটা কতখানি, তার মাত্রা বিষয়ে কারুরই কোনও ধারণা ছিল না।
অনেক সময়েই লক্ষ করা গিয়েছে, মেমসাহেব হয়তো কাছের কোনও বাড়ির টালির চালে বা কোনও সানসেটএ শুয়ে আছে বা বসে আছে। রাজার চোখে পড়লে, তৎক্ষণাৎ সে ঘেউ ঘেউ আরম্ভ করে। সে ঘেউ ঘেউএর সুর কিন্তু মোটেই অপরিচিতকে দেখে ডেকে ওঠার মতো নয়। একটু অন্যরকম, যেন বলা হয়, এই হতভাগী, ওখানে কী করছিস। শিগগির বাড়ি আয়।
জানা নেই, রাজার ভাষা মেমসাহেবের বোধগম্য কিনা। সে মিউ মিউ করে ঠিক বাড়ি চলে আসে, এবং রাজা তখন তাকে একবার শুঁকে নেয়। সব বিষয়েই রাজার একটা খবরদারি ভাব আছে।
যাই হোক, অধীনের গৃহে প্রায়ই একটা বিষয় বড়রা আলোচনা করতেন, মেমসাহেব সত্যি মেয়ে কি না। কারণ তার মা হবার বয়স হয়ে গিয়েছিল। এর থেকে অনুমিত হয়, স্বাভাবিক বিষয়কে সকলে চায়। কিন্তু মেমসাহেব বাড়ির ছোটমেয়ের হাতে টিপ ছাপ ইত্যাদি নানান সাজে সেজে বেশ গায়ে হাওয়া লাগিয়ে বেড়াচ্ছিল। মাঝে মধ্যে কানে মুখে দুএকটি রক্তাক্ত চিহ্ন দেখে বোঝা যেত, বাইরে খুব ঝড় গিয়েছে। মাস্তানদের আদর কিংবা মারামারির চিহ্ন সে সব, বোঝা যেত না। মেমসাহেবদের সোয়ামিদের ভালবাসার আচারআচরণ অনেক সময়েই একটু মারাত্মক ধরনের হয়। তাদের প্রেমের উচ্চগ্রামের সম্বোধনাদি শুনেই, অনেকে তা ধারণা করতে পারেন।
অবশেষে, মেমসাহেবের প্রায় দেড় বছর বা দু বছর বয়সকালে, তার মধ্যে কয়েকটি লক্ষণ দেখা গেল। তার পেট বড় হল, শরীর কিছু স্ফীতকায়, তৎসহ ঈষৎ ক্লান্তি। কেতাবি কথায়, এবার ঘোষণা করা গেল, মেমসাহেব এক্সপেকটিং। সে গর্ভবতী।
এই সময় থেকেই, রাজার আচরণের পরিবর্তনও লক্ষ করা গেল। সে কী বুঝল, জানা নেই। তবে মেমসাহেবের সঙ্গে ঝাঁপাইজোড়া খেলা বন্ধ করে দিল। বরং অধিকাংশ সময়েই গা চেটে দিত। মেমসাহেব ঘুমিয়ে থাকলে, জাগিয়ে দিত না। নাক দিয়ে ঢুসো মারা বা থাবা দিয়ে খোঁচানো, একেবারেই না। গোটা গাটা শুঁকে নিত কেবল।
মেমসাহেব এমনিতেই একটু ক্ষীণাঙ্গী। গর্ভধারণে আরও কাহিল হয়ে পড়ায়, সে বেরোনো বন্ধই করে দিল। তারপরে একদিন সকালে দেখা গেল, সিঁড়ির তলায় সে একটি বাচ্চা প্রসব করেছে। এবং রাজা সিঁড়ির তলা আগলে বসে আছে।
বাড়ির ছেলেমেয়েরা সকলেই খুব খুশি, মেমসাহেবের ছেলে হয়েছে। গৃহিণী আশা করলেন, একাধিক বাচ্চা হবে, কারণ সেটাই স্বাভাবিক। কিন্তু দেখা গেল, মেমসাহেব একটি প্রসব করেই ক্ষান্ত দিলে। এতে গৃহস্থেরা সকলেই মেমসাহেবের বিবেচনায় তুষ্ট হল। বাড়ির ছোটমেয়ে মানু জানালে, সে এতেই খুশি।
বাচ্চাটির তখনও চোখ ফোটেনি। মানু যখন তার মায়ের নির্দেশে কিছু ছেঁড়া কাপড়চোপড় সিঁড়ির তলায় দিতে গেল, তখনই হঠাৎ দেখা গেল, রাজার গলায় গরগর গর্জন। তার চাপা গর্জন শুনে মানু একটু অবাক হল, ভয়ও পেল। অথচ রাজা তাকে অত্যন্ত ভালবাসে। তার এরকম পরিবর্তনে সে ছেঁড়া কাপড় মেমসাহেবকে ছুঁড়ে দিয়ে সরে এল। এবং যেই সিঁড়ির তলায় কাছে যায়, রাজা তাকেই চাপা গর্জন শুনিয়ে দেয়।
ব্যাপারটা বুঝতে অবিশ্যি বিলম্ব হল না। রাজার বান্ধবী সদ্যপ্রসূতা, বাচ্চাটি নিয়ে সে কষ্টে আছে। সে চায় না, কেউ সেখানে যাক, বিরক্ত করুক বা বাচ্চাটি নিয়ে চলে যাক। রাজার চোখে বেশ একটু সন্দেহের ভাব, যে কারণে গর্জন এবং অনড় নিশ্চল। সে প্রায় প্রহরীর মতোই কখনও বসে রইল, কখনও কাছে পায়চারি করতে লাগল। কখনও নাক বাড়িয়ে শুকল। আর মেমসাহেব বেরিয়ে এলেই, তাকে চেটে দিতে লাগল। মেমসাহেবও সেই আদর অনেকক্ষণ ভোগ করল।
কয়েকদিন এ ভাবেই চলল। কিন্তু হঠাৎ কী হল বলা যায় না, বাচ্চাটির চোখ ফোঁটার আগেই, সে হঠাৎ মারা গেল। মেমসাহেব বারে বারে ডেকে তার মৃত বাচ্চাটিকেই চাটতে লাগল, কিন্তু তাতে জীবন ফেরানো গেল না। তার উপস্থিতিতে মৃত বাচ্চাটিকে সরাবার উপায় ছিল না। তাই যখন সে একবার একটু অন্যদিকে গেল, তখন সেটি সরিয়ে নিয়ে আসা হল। কিন্তু এ ঘটনা রাজার চোখে পড়তেই সে ছুটে এল। বারে বারে মৃত বাচ্চাটিকে খুঁকে দেখে, তার কী মনে হল। সে চুপ করে সেটির দিকে তাকিয়ে রইল। বাড়ির বাইরে নিয়ে যেতে কোনও বাধা দিল না।
মেমসাহেব ফিরে বাচ্চা না দেখতে পেয়ে খানিকটা খুঁজল। কিন্তু তার ক্ষীণ ক্লান্ত শরীরে ক্ষমতা একেবারেই ছিল না। সে তার আঁতুড়েই শুয়ে রইল। রাজা তার মুখোমুখি শুয়ে বসে কাটাতে লাগল। বেশ বোঝা গেল, রাজা অত্যন্ত বিপন্ন। মেমসাহেবের জন্যে তার সুখ আনন্দ, কিছু নেই। কেবল মেমসাহেব বেরিয়ে এলেই তাকে চেটে চেটে আদরযত্ন করে।
কয়েকদিন এভাবে কাটবার পর, দেখা গেল, মেমসাহেব অনড় নিশ্চল। দেখা গেল, সেও মারা গিয়েছে। সন্তানের শোকে কিংবা স্বাস্থ্যহানিতে, তা ঠিক বোঝা গেল না।
রাজার এমন করুণ অবস্থা আর দেখা যায়নি। সে তার পাঁচ ফুট চার ইঞ্চি শরীরটাকে লম্বা করে ছড়িয়ে, সামনের পায়ের উপর মুখ রেখে, মেমসাহেবের শরীরটার দিকে তাকিয়েছিল। হয়তো তার চোখে জল পড়ে না, কিন্তু সে চোখের অবস্থা কান্নার থেকেও মর্মন্তুদ। তার গলায় একটা করে শব্দ হয়, আর তার সঙ্গে দীর্ঘশ্বাস। সে কী বুঝেছিল, কে জানে।
মেমসাহেবকে যখন তুলে নিয়ে যাওয়া হয়, তখন একবার সে এঁকেছিল। মৃত মেমসাহেবের ঠোঁটের সঙ্গে মুখ ঘষে, আবার সে সিঁড়ির তলার কাছে, তেমনি লম্বা হয়ে শুয়ে রইল। কারুর ডাকে সে সাড়া দিল না। কেবল মেমসাহেব যেখানে শুয়েছিল, সেখানে একদৃষ্টে চেয়ে রইল।

এ কথা ঠিক, সবার উপরে মানুষ সত্য তাহার উপরে নাই। কিন্তু অনেক নখদন্তই গোপন থাকে, তবু যখন তারা বলে, মানুষ হয়ে কেন কুকুরবেড়ালের মতো ঝগড়া কর তখন তাদের সঙ্গে এই অধীন সর্বদা একমত হতে পারে না।

