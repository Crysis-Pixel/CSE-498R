ইংরেজ রাজত্বের প্রথমদিকে মুসলমানরা পাশ্চাত্য বিদ্যা বর্জন করলেও ঊনিশ শতকের মাঝামাঝি তাঁরা এই বর্জননীতির অসারতা উপলব্ধি করতে শুরু করেন। এর পূর্বে তাঁদের মধ্যে কেউ কেউ কলকাতা এবং হুগলী মাদ্রাসার মাধ্যমে ইংরেজী শিখেছিলেন। কিন্তু সে শিক্ষা যাঁরা গ্রহণ করতেন তাঁরা ছিলেন সংখ্যায় নিতান্তই নগণ্য এবং তাঁদের শিক্ষার পরিধিও ছিল খুবই সীমাবদ্ধ। কাজেই বৃহত্তর মুসলমান সমাজের উপর তাদের প্রভাব তেমন উল্লেখযোগ্য ছিল না।
ঊনিশ শতকের মাঝামাঝি এদেশীয় অর্থনৈতিক এবং সামাজিক জীবনের মধ্যে নানা পরিবর্তনের সূচনার ফলে মুসলমান সমাজেও ইংরেজী শেখার একটা অন্তর্নিহিত তাগিদ অনুভূত হলো। আদালত এবং অন্যান্য সরকারী কাজকর্মে ফারসীর পরিবর্তে ইংরেজী প্রচলন হওয়াতে বাঙলাদেশের বহু হিন্দু মুসলমান আকস্মিকভাবে দারুণ অসুবিধায় পড়লেন। হিন্দুরা অবশ্য ফারসীর বদলে ইংরেজী শিখতে শুরু করে সহজেই সে অসুবিধা উত্তীর্ণ হলেন। ফারসী তাঁরা শিখেছিলেন জীবিকার প্রয়োজনে। তেমনি জীবিকার প্রয়োজনেই আবার তাঁরা ফারসীকে বাদ দিয়ে ইংরেজী শেখায় রত হলেন। তাতে দোষের কিছু ছিল না। কিন্তু মুসলমানেরা এই পরিবর্তনের মধ্যে দোষ দেখলেন। তাঁরা হিন্দুদের ইংরেজী চর্চাকে দেখলেন ইংরেজ-হিন্দুর এক যুক্ত ষড়যন্ত্র হিসাবে–যে ষড়যন্ত্রের উদ্দেশ্য “স্বাধীনচেতা মুসলমানদের’ স্বার্থকে খর্ব করে তার স্থানে ‘দাস মনোভাবাপন্ন’ হিন্দুদের স্বার্থের পৃষ্ঠপোষকতা এবং উন্নতিসাধন করা। অবস্থার পরিবর্তনে, ইতিহাসের অলঙ্ঘনীয় নিয়মে মুসলমানদের এ সংকীর্ণ চিন্তার মধ্যেও পরিবর্তনের সূত্রপাত হলো। অবশ্য সে পরিবর্তন এলো অতি ধীরগতিতে এবং বহুতর জটিলতার সৃষ্টি করে।
উচ্চ শিক্ষিত মুসলমান সমাজের শিক্ষা-চিন্তার পরিবর্তনও হিন্দুদের মতো প্রধানতঃ তার জীবিকা-চিন্তা থেকেই উদ্ভূত। এজন্যে দেখা যায় যে, উচ্চশিক্ষাপ্রাপ্ত যে সমস্ত মুসলমানেরা ইংরেজী শিক্ষার সপক্ষে ঊনিশ শতকের দ্বিতীয়ার্থে কথা বলছেন অথবা সরকারের কাছে আবেদন নিবেদন করছেন তাঁদের ইংরেজী শিক্ষা বিষয়ক আলাপ-আলোচনার এবং অন্যান্য কাজকর্মের সাথে তাঁদের সমশ্রেণীর হিন্দুদের অনুরূপ চিন্তা এবং কাজকর্মের অনেক সাদৃশ্য আছে। আভিজাত্য-অভিমানী যে সকল মুসলমান কিছুকাল পূর্বে হিন্দুদের ইংরাজী শিক্ষা গ্রহণকে ‘দাস মনোভাবাপন্ন’ বলে ধিক্কার দিয়েছিলেন সেই শ্রেণীর প্রভাবশালী মুসলমানেরাই ইংরেজী শিক্ষার সুযোগ সুবিধা-সমাজে যাতে বিস্তার লাভ করে তার জন্যে পরবর্তীকালে যত্নবান হলেন। মুসলমানদের চিন্তার মধ্যে এই পরিবর্তন কোন আলৌকিক ঘটনা নয়। অন্যান্য চিন্তার মতো এ চিন্তারও উদ্ভব বাস্তব সামাজিক অবস্থার পরিবর্তনের মধ্যে।

ঊনিশ শতকে মুসলমান সমাজে নোতুন শিক্ষা চিন্তার সূত্রপাত হয় বাঙলাদেশ এবং উত্তর প্রদেশে নবাব আবদুল লতিফ ও স্যার সৈয়দ আহমদের নেতৃত্বে। মুসলমান সমাজকে ইংরেজী শিক্ষার গুরুত্ব এবং প্রয়োজনীয়তা সম্পর্কে কিভাবে সচেতন করা যায় এ সম্পর্কে তাঁরা দুজনেই সুষ্ঠুভাবে চিন্তা এবং অনেক বাস্তব পন্থা অবলম্বন করেন। তাঁরা উভয়েই উপলব্ধি করেন যে, ইংরেজী শিক্ষা বর্জন করার ফলে আর্থিক এবং সামাজিক দিক থেকে মুসলমান সমাজ ভয়ানকভাবে ক্ষতিগ্রস্ত হয়েছে। ইংরেজী শিক্ষার ফলে হিন্দুরা নানা প্রকার অর্থকরী কাজকর্মে লিপ্ত হওয়ার সুযোগ-সুবিধা যতখানি লাভ করেছে মুসলমানরা তা পায়নি সে সুবিধা অর্জন করতে হলে প্রাথমিক প্রয়োজন শিক্ষা সম্পর্কে তাদের পুরাতন চিন্তাকে বাতিল করে ইংরেজীর মাধ্যমে পাশ্চাত্য বিদ্যাচর্চার আয়োজন করা। আবদুল লতিফ এবং সৈয়দ আহমদ উভয়েই এই প্রচেষ্টায় উল্লেখযোগ্য অংশ গ্রহণ করেন।
নবাব আবদুল লতিফের এ প্রচেষ্টা শুরু হয় ১৮৫৩ সালে। সে বছর ইংরেজী শিক্ষার প্রয়োজনীয়তা সম্পর্কে মুসলমান সমাজকে কিছুটা সচেতন করার জন্যে তিনি মুসলমান ছাত্রদের জন্যে ইংরেজী শিক্ষা কতখানি সুবিধাজনক’ এই বিষয়ে একটি রচনা প্রতিযোগিতার ব্যবস্থা করেন। এই প্রতিযোগিতার ফল কিছুটা সন্তোষজনক হয় তবে অনেকে এ কাজের জন্যে তাঁকে স্বধর্মবিরোধী এবং ধর্মনাশকারী বলেও অভিহিত করেন। ১৮৬৩ সালে ‘মহামেডান লিটারারী সোসাইটি’ নামে একটি সাংস্কৃতিক প্রতিষ্ঠান আবদুল লতিফের নেতৃত্বে স্থাপিত হয়। এ সোসাইটির উদ্দেশ্য ছিল আরবী, ফারসী, উর্দু এবং ইংরেজী ভাষায় নানা প্রকার আলোচনা এবং সভাসমিতির মাধ্যমে উচ্চ-শ্রেণীর মুসলমানদের মধ্যে পাশ্চাত্য জ্ঞান বিজ্ঞানের বিস্তার ঘটানো। প্রতিষ্ঠানটি স্থাপিত হওয়ার অল্প কিছুকাল পর স্যার সৈয়দ আহমদ কলকাতা আসেন এবং সোসাইটির আয়োজিত একটি সভায় পাশ্চাত্য শিক্ষা গ্রহণক্ষেত্রে মুসলমানদের কর্তব্য সম্পর্কে বিস্তৃত আলোচনা করেন।
নবাব আবদুল লতিফ স্যার সৈয়দ আহমদের মতো মুসলমানদের মধ্যে ইংরেজী শিক্ষা বিস্তারের চেষ্টা করলেও তাঁদের দু’জনের চিন্তার মধ্যে অনেকখানি পার্থক্য ছিল। এবং এই পার্থক্যের প্রভাব বাঙলাদেশ এবং উত্তরপ্রদেশের মুসলমানদের শিক্ষা চিন্তা এবং পরবর্তী সামাজিক ও সাংস্কৃতিক অগ্রগতির ক্ষেত্রে স্পষ্টভাবে চিহ্নিত হয়েছিল।
সৈয়দ আহমদ পাশ্চাত্য জ্ঞান-বিজ্ঞানের দ্বার মুসলমানদের সামনে উন্মুক্ত করতে চেয়েছিলেন কিন্তু তার জন্যে মাদ্রাসার গতানুগতিক শিক্ষাব্যবস্থার সাথে ইংরেজী শিক্ষার ব্যবস্থাকে যুক্ত করতে চান নি। নিজে অত্যন্ত ধার্মিক ব্যক্তি হলেও শিক্ষাক্ষেত্রে তিনি সরাসরি ইংরেজী শিক্ষা প্রবর্তনেরই পক্ষপাতী ছিলেন। আবদুল লতিফ কিন্তু এ ব্যাপারে স্যার সৈয়দের মতো অতখানি অগ্রসর হতে প্রস্তুত ছিলেন না। ছিলেন গতানুগতিক মাদ্রাসা শিক্ষার পক্ষপাতী এবং সে শিক্ষাকে বাঙলাদেশে বাতিল না করে তার বুনিয়াদকে আরও শক্তিশালী এবং তার শাখা-প্রশাখাকে আরও বিস্তার করার ক্ষেত্রে তাঁর দায়িত্ব অনেকখানি।
হাজী মহম্মদ মহসীনের দানপুষ্ট হুগলী কলেজে ইংরেজী শিক্ষা দেওয়া হতো এবং সেখানে হিন্দু ছাত্রেরাই অধিক সংখ্যায় পড়াশোনা করতো। এর থেকে আবদুল লতিফ এই সিদ্ধান্ত করলেন যে, হাজী মহম্মদ মহসীনের দানের টাকায় হিন্দু ছাত্রেরা লাভবান হচ্ছে কাজেই সরকারকে দিয়ে সেখানে অর্থ সাহায্য কমানো দরকার। তিনি এই মর্মে স্যার জর্জ ক্যাম্পবেল এবং লর্ড নর্থব্রুকের কাছে অনেক আবেদন নিবেদন করেন এবং পরিশেষে ১৮৭৩ সালে বাৎসরিক পঞ্চাশ হাজার টাকা মাদ্রাসা শিক্ষার জন্যে বরাদ্দ করান। এর ফলে ঢাকা, চট্টগ্রাম এবং রাজশাহীতে তিনটি নোতুন মাদ্রাসার প্রতিষ্ঠা এবং মাদ্রাসা শিক্ষার জন্যে বহু সংখ্যক বৃত্তিরও ব্যবস্থা হয়।
নবাব আবদুল লতিফের এই মাদ্রাসাপ্রীতি একথাই বিশেষভাবে প্রমাণ করে যে, ইংরেজী শিক্ষা প্রচলনের দিকে তাঁর চিন্তা ছিল রীতিমতো রক্ষণশীল। তা যদি না হতো তাহলে তিনি পাশ্চাত্য শিক্ষা বাদ দিয়ে গতানুগতিক এবং নিরর্থক মাদ্রাসা শিক্ষাখাতে এত বিপুল পরিমাণ অর্থ বরাদ্দ করার জন্যে সরকারকে কোন মতেই পরামর্শ দিতেন না। এখানেই তাঁর সাথে স্যার সৈয়দ আহমদের পার্থক্য। আবদুল লতিফের নিজের মতে তিনি মুসলমানদের ইংরেজী শিক্ষার জন্যে সরকারকে যে পরামর্শ দেন প্রেসিডেন্সী কলেজের প্রতিষ্ঠা তারই একটা পরোক্ষ ফল। কিন্তু সে কথা স্মরণ রেখেও তাঁর শিক্ষা নীতির বিচারকালে একথা বলা চলে যে, সৈয়দ আহমদের তুলনায় তিনি অনেক বেশী রক্ষণশীল এবং প্রাচীনপন্থী ছিলেন।
ঊনিশ শতকের গোড়ার দিকে শিক্ষা-চিন্তার ক্ষেত্রে হিন্দুদের মধ্যেও যথেষ্ট মতবিরোধ ছিল। সে সময় একদল সংস্কৃত শিক্ষা এবং অন্য দল ইংরেজী শিক্ষার ওকালতী করেন। কিন্তু তা সত্ত্বেও প্রথম দলের প্রভাব অচিরেই বিলুপ্ত হয় এবং সাধারণভাবে হিন্দুরা ইংরেজীর মাধ্যমে পাশ্চাত্য বিদ্যা অর্জনে নিযুক্ত হন। কিন্তু মুসলমানদের ক্ষেত্রে ঊনিশ শতকের দ্বিতীয়ার্ধে ঠিক সে রকমটি ঘটলো না। মুসলমানরা সাধারণভাবে পাশ্চাত্য বিদ্যার্জনের বিরোধী ছিলেন এবং যাঁরা তা ছিলেন না তাঁরাও নেহাৎ জীবিকা অর্জনের জন্যে সামান্য যে টুকু ইংরেজী ভাষার জ্ঞান প্রয়োজন তার থেকে বেশী শিক্ষা মুসলমানদেরকে দেওয়ার পক্ষপাতী ছিলেন না। তাঁরা শিক্ষা বলতে মোটামুটিভাবে বুঝতেন মাদ্রাসা শিক্ষা। এদিক দিয়ে সৈয়দ আমীর আলী একজন ব্যতিক্রম কিন্তু শিক্ষা-চিন্তার ক্ষেত্রে তাঁর আবির্ভাব আরও অনেক পরের কথা।
সে সময় মুসলমান সমাজনেতাদের মধ্যে আবদুল লতিফই ছিলেন সর্বাগ্রগণ্য। এবং ইংরেজ দরবারে তাঁর প্রভাব প্রতিপত্তিও ছিল যথেষ্ট। এজন্যে মুসলমানদের শিক্ষাসংস্কারের ক্ষেত্রে তাঁরা সব সময়ে তার পরামর্শকে অনেক গুরুত্ব দিতেন। কিন্তু তাঁর পরামর্শ মতো যে সমস্ত সংস্কার সেকালে সাধিত হয় তার ফলে মুসলমানদের উন্নতি যেটুকু হয়েছিল তার তুলনায় সামগ্রিক ক্ষতির পরিমাণ ছিল অনেক বেশী।
পাশ্চাত্য বিদ্যার সাথে আবদুল লতিফের নিজের পরিচয় ছিল অতিশয় সীমিত এবং শিক্ষা সম্পর্কে তাঁর ধারণার মধ্যেও সংকীর্ণতার অভাব ছিল না। ইংরেজী ভাষার মাধ্যমে ঊনিশ শতকের হিন্দু মধ্যবিত্তশ্রেণীর কিছুসংখ্যক মানুষের মধ্যে যে বৈপ্লবিক এবং উদারনৈতিক চেতনার সঞ্চার হয় তার কোন লক্ষণ নবাব আবদুল লতিফের চিন্তার মধ্যে ছিল না। তাঁর চিন্তাভাবনা মোটামুটিভাবে এক ক্ষয়িষ্ণু এবং জীর্ণ কাঠামোর মধ্যেই নিয়ন্ত্রিত হতো। এর ফলে মুসলমানদের বৈষয়িক উন্নতির জন্যে ইংরেজী ভাষা আয়ত্ত করার প্রয়োজনীয়তা উপলব্ধি করলেও পাশ্চাত্য উদারনৈতিক শিক্ষা অর্জনে বাঙলাদেশের মুসলমানদেরকে উৎসাহিত এবং উদ্বুদ্ধ করার কোন চেষ্টা তাঁর মধ্যে দেখা যায় নি। এজন্যে শিক্ষাক্ষেত্রে নবোখিত মধ্যবিত্ত হিন্দুরা সংস্কৃতের মাধ্যমে পণ্ডিতী শিক্ষা বাতিল করে পাশ্চাত্য বিদ্যা অর্জনে যে উৎসাহের সাথে নিযুক্ত হলেন তার কোন চিহ্ন ঊনিশ শতকের দ্বিতীয়ার্ধের মুসলমানদের মধ্যে লক্ষিত হলো না। তাঁরা একদিকে ইংরেজী শিক্ষা এবং অন্যদিকে মাদ্রাসার রক্ষণশীল সেকেলে শিক্ষা এ দুইয়ের মধ্যে পড়ে নিজেদের শিক্ষা ও সংস্কৃতি চিন্তার ক্ষেত্রে নৈরাজ্যকে দীর্ঘ স্থায়ী করলেন।

নবাব আবদুল লতিফ ১৮৬৩ সালে মহামেডান লিটারারী সোসাইটির প্রতিষ্ঠা করেন। তার উদ্দেশ্য ছিল আরবী, ফারসী, উর্দু এবং ইংরেজীর মাধ্যমে উচ্চশ্রেণীর মুসলমানদের সাথে পাশ্চাত্য বিদ্যার পরিচয় ঘটানো। এছাড়া দেশের আইন – কানুন এবং অন্যান্য ব্যবস্থা, বিশেষ করে শিক্ষাব্যবস্থা সম্পর্কেও সেখানে নিয়মিত বক্তৃতা এবং আলাপ আলোচনা অনুষ্ঠিত হতো। বাঙলাদেশের হিন্দুদের মধ্যে এ জাতীয় সভাসমিতির আবির্ভাব বেশ কিছুকাল পূর্বেই হয়েছিল কিন্তু মুসলমান সমাজে মহামেডান লিটারারী সোসাইটিকেই বলা চলে এ ধরনের সর্বপ্রথম উদ্যোগ। ১৮৬৩ সালে স্যার সৈয়দ আহমদ এই সোসাইটির যষ্ঠ মাসিক সভায় উপস্থিত হন এবং ‘স্বদেশপ্রেম ও ভারতবর্ষে জ্ঞানচর্চার প্রয়োজনীয়তা’র উপর বক্তৃতা করেন। সোসাইটির বহু সদস্যদের সাথেও তাঁর নানা বিষয়ে আলোচনা হয়। কলকাতা থেকে ফিরে যাওয়ার অল্পকাল পরেই সৈয়দ আহমদ সুলভ মূল্যে ভারতবর্ষীয় লেখকদের রচিত হিন্দী, উর্দু, ফারসী এবং আরবীতে লেখা বই মুদ্রণ এবং এই সকল ভাষায় বিখ্যাত ইউরোপীয় এবং আমেরিকান লেখকদের বইপত্র অনুবাদের জন্যে একটি সমিতি প্রতিষ্ঠার উদ্যোগ করেন।
মহামেডান লিটারারী সোসাইটিতে তত্ত্বমূলক কিছু আলোচনা মাঝে মাঝে অনুষ্ঠিত হলেও জ্ঞানচর্চার দিকে নবাব আবদুল লতিফ অথবা সোসাইটির অন্য সদস্যদের তেমন কোন উৎসাহ ছিল না। এজন্যে বইপত্র রচনা, অনুবাদ অথবা প্রকাশের তেমন কোন ঝোঁক তাঁদের থাকে নি। কখনো কখনো দুই এক বিষয়ে তাঁরা কিছু প্রকাশ করে থাকলেও কোন পত্রিকার মাধ্যমে নিজেদের বক্তব্যকে সাধারণের সামনে উপস্থিত করার কোন প্রয়াস তাঁদের ছিল না। এদিক দিয়ে বলা চলে যে, লিটারারী সোসাইটির পরিধি ছিল অত্যন্ত সংকীর্ণ। এর ফলে তার প্রভাবও তেমন সুফলপ্রসূ অথবা সুদুর প্রসারী হয় নি। নবাব আবদুল লতিফ এ সমিতিকে উচ্চশ্রেণীর এবং বিত্তবান মধ্যবিত্তশ্রেণীর মধ্যেই সীমাবদ্ধ রাখতে চেয়েছিলেন এবং আঠারোশো ষাটের দিকে তাঁদের সংখ্যা অল্পই ছিল।
স্যার সৈয়দ আহমদের ট্র্যানস্লেশন সোসাইটি এবং নবাব আবদুল লতিফের মহামেডান লিটারারী সোসাইটির মধ্যে মূল পার্থক্য ছিল মোটামুটি তিনটি বিষয়ে। প্রথমতঃ, ট্র্যানস্লেশন সোসাইটি অল্প মূল্যে পুস্তক প্রকাশ এবং পাশ্চাত্য বইপত্রের অনুবাদের দ্বারা ভারতবর্ষের, বিশেষ করে উত্তর প্রদেশের, হিন্দু মুসলমান উভয় সম্প্রদায়ের সাধারণ লোকের জ্ঞানচর্চার ক্ষেত্র প্রসারিত করার যে চেষ্টা করেন সে জাতীয় কোন প্রচেষ্টা লিটারারী সোসাইটি করে নি। দ্বিতীয়তঃ, ট্র্যানস্লেশন সোসাইটি প্রধানতঃ মুসলমানদের উদ্দেশ্যে হলেও প্রথম দিকে তার মাধ্যমে জাতিধর্ম নির্বিশেষে শিক্ষিত ভারতীয়দের সম্মিলিত প্রচেষ্টায় এই বিস্তৃত জ্ঞান চর্চা এবং বিতরণের প্রস্তাব করা হয়। কিন্তু লিটারারী সোসাইটির কাজকর্ম, উদ্যোগ- আয়োজন সমস্ত কিছু অভিজাত এবং উচ্চবিত্ত মুসলমানদের মধ্যেই বিশেষভাবে সীমাবদ্ধ ছিল। তৃতীয়তঃ, (এবং এটাই সর্বপ্রধান ও সর্বাপেক্ষা উল্লেখযোগ্য) সৈয়দ আহমদ ‘ট্যানস্লেশন সোসাইটি’র মাধ্যমে আরবী ফারসীর সাথে হিন্দী এবং উর্দু অর্থাৎ উত্তর প্রদেশের হিন্দু-মুসলমান অধিবাসীর মাতৃভাষাতে বইপত্র প্রকাশ এবং অনুবাদের প্রস্তাব করেন এবং সে কাজে ব্রতী হন। মহামেডান লিটারারী সোসাইটি আরবী ফারসীর সাথে উর্দুতে সভাসমিতির কাজ পরিচালনা করলেও বাঙলাদেশের লোকের মাতৃভাষা বাঙলার কোন স্থান, তাঁদের কোন কাজকর্ম অথবা ব্যবস্থার মধ্যে ছিল না। মাতৃভাষার প্রতি স্যার সৈয়দ আহমদ এবং নবাব আবদুল লতিফের দৃষ্টিভঙ্গীর এই পার্থক্য তাঁদের উভয়ের শিক্ষা বিষয়ক চিন্তা এবং প্রচেষ্টার মূল্য নির্ণয়ে অনেকখানি সহায়ক। [১]
মহামেডান লিটারারী সোসাইটিতে বাঙলার কোন স্থান না থাকার প্রধান কারণ তার মধ্যে বাঙলাভাষী সাধারণ মুসলমানদের কোন স্থান ছিল না। সোসাইটির সদস্যরা সকলেই অভিজাত উচ্চশ্রেণী অথবা বিত্তবান মধ্যবিত্ত শ্রেণীভুক্ত যাঁরা উর্দুকে নিজেদের মাতৃভাষা মনে করতেন। এঁদের মধ্যে অনেকে বাঙলা একেবারেই জানতেন না। আবার নবাব আবদুল লতিফের মতো অনেকের আসল মাতৃভাষা বাঙলা হওয়ার ফলে বাঙলা মোটামুটিভাবে জানলেও তাঁরা সে কথা অস্বীকার করে উর্দুকেই মাতৃভাষা জ্ঞান করতেন। বাঙলাদেশের এই সকল সমাজনেতাদের ভাষাবিষয়ক চিন্তাকে বিশ্লেষণ করলে তার মধ্যে শুধু যে ঊনিশ শতকের মুসলমানদের সাংস্কৃতিক সংকটের পরিচয় পাওয়া যাবে তাই নয়, দেখা যাবে যে, আমাদের বর্তমান সাংস্কৃতিক জীবনের সংকট, দৈন্য এবং দুর্দিনের ঐতিহাসিক কারণও অনেকখানি তার মধ্যেই নিহিত আছে।
১৮৮২ সালের তিসরা ফেব্রুয়ারী লর্ড রিপন সমস্ত শিক্ষা ব্যবস্থার আনুপূর্বিক তদন্তের জন্যে হান্টারের সভাপতিত্বে একটি কমিশন নিয়োগ করেন। নবাব আবদুল লতিফকে কমিশন তাঁদের সামনে সাক্ষ্যদানের জন্যে আহ্বান করে তাঁকে চারটি প্রশ্নের উত্তর দিতে বলেন। এই প্রশ্নগুলির মধ্যে চতুর্থটি ছিল কোন ভাষায় বাঙলা এবং বিহারের মুসলমানদের শিক্ষা দেওয়া হবে সেই সম্পর্কে। প্রশ্নটির জবাবে বাঙলাদেশ সম্পর্কে তিনি লিখিতভাবে বলেন যে, নিম্নশ্রেণীর মুসলমান, যারা জাতিগতভাবে হিন্দুদের থেকে পৃথক নয়, তাদের জন্যে প্রাথমিক পর্যায়ে বাঙলায় শিক্ষা দেওয়া চলতে পারে। তবে সে বাঙলা অবশ্য হিন্দুদের দ্বারা ব্যবহৃত এবং সংস্কৃত প্রভাবিত বাঙলা নয়। সে বাঙলাকে মুসলমানদের (অর্থাৎ উচ্চবিত্ত মুসলমানদের) মধ্যে প্রচলিত অসংখ্য আরবী-ফারসী-উর্দু শব্দ দ্বারা পরিশুদ্ধ করা প্রয়োজন। উচ্চ এবং মধ্যবিত্ত শ্রেণীভুক্ত মুসলমানদের জন্যে অবশ্য তাঁর সুপারিশ অন্যরকম ছিল। আবদুল লতিফের মতে তাঁদের শিক্ষার মাধ্যম হওয়া উচিত উর্দু। কারণ প্রথমতঃ, সে ভাষাতেই তাঁরা শহরে এবং গ্রামাঞ্চলেও নিজেদের মধ্যে কথাবার্তা বলেন। দ্বিতীয়তঃ, উর্দু না জানলে মুসলমানেরই সম্ভ্রান্ত মহলে কোন প্রকার গতিবিধি সম্ভব নয়। তাছাড়া উচ্চ এবং মধ্যবিত্ত শ্রেণীভুক্ত মুসলমানেরা আরব, ইরান, এবং এশিয়া থেকে আগত বাঙলাদেশের প্রথম মুসলমান বিজেতা, শাসনকর্তা, ধর্মনেতা আলেম প্রভৃতিদের বংশধর। কাজেই সেদিক দিয়ে সাধারণ নিম্নশ্রেণীর মুসলমানদের সাথে তাঁদের কোন আত্মীয়তা অথবা সম্পর্ক নেই। উর্দুকে তাঁরা স্বভাবতঃই নিজেদের মাতৃভাষা বিবেচনা করেন এবং সেজন্যেই তাঁদের শিক্ষার মাধ্যম উর্দুই হওয়া বাঞ্ছনীয়। বাঙলাদেশের বিভিন্ন শ্রেণীর মাতৃভাষা সম্পর্কে এই মত পোষণ করলেও ছাত্রদের মাতৃভাষায় শিক্ষাদানের (অবশ্য বাঙলার ক্ষেত্রে শুধু প্রাথমিক পর্যায়ে) উপর আবদুল লতিফ যথেষ্ট গুরুত্ব আরোপ করেন এবং বলেন যে, উপযুক্ত শিক্ষা দানের জন্যে মাতৃভাষার আশ্রয় গ্রহণ নিতান্তই প্রয়োজনীয়।[২]
বাঙলাদেশের মুসলমানদের জাতি এবং মাতৃভাষা সম্পর্কে নবাব আবদুল লতিফের উপরোক্ত ধারণার সরল অর্থ দাঁড়ায় এই যে, এদেশে দুই শ্রেণীর মুসলমান আছে। একটি নিম্নশ্রেণীর এবং অপরটি উচ্চ ও মধ্যবিত্ত শ্রেণীর। কিন্তু এই শ্রেণীভেদ আর্থিক জীবনের উপর নির্ভরশীল নয়। ভেদাভেদ এখানে আরও গভীর। নিম্নশ্রেণীর মুসলমান হলো তারা যারা বঙ্গদেশীয় অর্থাৎ এদেশের আদি বাসিন্দা। উচ্চ এবং মধ্যবিত্ত শ্রেণীর মুসলমান হলো তারা যাদের আদি বাসভূমি আরব, ইরান এবং মধ্য এশিয়া। কাজেই ইসলামী ধর্মতত্ত্বে যাই থাক তাঁদের মতে বঙ্গদেশীয় বাঙলাভাষী মুসলমানেরা নিম্নশ্রেণীভুক্ত। এবং বহিরাগত অবাঙলাভাষী, অর্থাৎ এক্ষেত্রে উর্দুভাষী মুসলমানেরা উচ্চ-শ্রেণীভুক্ত। এ জাতীয় চিন্তা যদি নবাব আবদুল লতিফ এবং তাঁদের সমসাময়িক আভিজাত্যভিমানী সমাজনেতাদের মাথার মধ্যেই আবদ্ধ থাকতো তাহলে মুসলমান সমাজ সামগ্রিকভাবে তেমন ক্ষতিগ্রস্ত হতো না। কিন্তু তাঁদের ক্ষেত্রে সেটা ঘটে নি। কারণ তাঁরা ছিলেন অত্যন্ত প্রতিপত্তিশালী, ইংরেজ দরবারে তাঁদের সুপারিশের মূল্য ছিল। নবাব আবদুল লতিফের এ জাতীয় সুপারিশের জোরেই মহসীন তহবিলের অর্থ হুগলী কলেজ থেকে সরিয়ে এনে পাশ্চাত্য শিক্ষার জন্যে ব্যয় না করে আরবী, ফারসী ইত্যাদি শিক্ষার জন্যে ঢাকা, চট্টগ্রাম, রাজশাহীতে মাদ্রাসা প্রতিষ্ঠা করা হয়েছিল।
স্যার সৈয়দ আহমদ হিন্দী উর্দু, বিশেষ করে উর্দুর মাধ্যমে শিক্ষাবিস্তারের যে পরিকল্পনা করেন সেটাই ছিল তাঁর সমগ্র শিক্ষাপ্রচেষ্টার মধ্যে সর্বাপেক্ষা গুরুত্বপূর্ণ এবং উল্লেখযোগ্য জিনিষ। এর কারণ হিন্দী এবং উর্দু উত্তর প্রদেশের সাধারণ মানুষের মাতৃভাষা। কিন্তু উত্তরপ্রদেশের জন্যে যে ভাষা প্রগতির বাহন ছিল সে ভাষাই বাঙলাদেশে ছিল প্রতিক্রিয়ার অস্ত্র।
বহু তর্কবিতর্ক আলাপ-আলোচনার পর শিক্ষার, বিশেষতঃ, উচ্চশিক্ষার মাধ্যম হিসাবে ইংরেজী বৃটিশ ভারতবর্ষের সর্বত্র প্রচলিত হয়। কিন্তু তা সত্ত্বেও সাধারণ শিক্ষা এবং সাংস্কৃতিক জীবনে মাতৃভাষা বিভ্রাটের জন্যে উত্তর প্রদেশ এবং বাঙলাদেশের মুসলমানদের জীবন প্রবাহিত হয় অনেকখানি ভিন্ন খাতে। মাতৃভাষা উর্দু চর্চার ফলে উত্তর প্রদেশের মুসলমানেরা আর্থিক, সামাজিক এবং সাংস্কৃতিক উন্নতির যে পর্যায়ে অল্পকালের মধ্যে উন্নীত হন বাঙলাদেশের মুসলমানদের দ্বারা তার এক ভগ্নাংশও সম্ভব হয়নি। এর প্রধান কারণ উত্তর প্রদেশের মুসলমানেরা ইংরেজী ও মাতৃভাষার মাধ্যমে পাশ্চাত্য বিদ্যা শিক্ষা করে নিজেদের সংস্কৃতিকে সমৃদ্ধ করলেন এবং কিছুটা বিলম্বে হলেও হিন্দুদের মতো চাকরী বাকরী ব্যবসা বাণিজ্যে নিযুক্ত হলেন। কিন্তু বাঙলাদেশের মুসলমানেরা আরও বেশ কিছুকাল মাতৃভাষাকে অবজ্ঞা করে শুধু আরবী, ফারসী, উর্দু জবান রপ্ত করার চেষ্টা চালালেন। তার ফলে ইংরেজ শাসনের নোতুন কাঠামো এবং আর্থিক ব্যবস্থার মধ্যে জীবিকা উপযুক্ত সংস্থানের অভাবে এ জাতীয় শিক্ষাপ্রাপ্ত মুসলমানেরা মাদ্রাসা মক্তবে মৌলভীগিরী, মসজিদে ইমামতী, পীরমুর্শেদী ইত্যাদি দ্বারা জীবিকা অর্জন করতে বাধ্য হলেন এবং সমগ্র মুসলমান সমাজের আর্থিক, সামাজিক, সাংস্কৃতিক প্রগতিকে দারুণভাবে ব্যবহৃত করলেন। স্যার সৈয়দ আহমদের চিন্তার মধ্যেও অনেক সামন্ততান্ত্রিক বিভ্রান্তি এবং ধর্মীয় সংস্কার ছিল কিন্তু নবাব আবদুল লতিফের তুলনায় তিনি ছিলেন অনেক বেশী সমজদার মানুষ। এজন্যেই স্যার সৈয়দ আহমদ শুধু উত্তর প্রদেশ নয়, সমগ্র ভারতবর্ষে তাঁর সমসাময়িক এবং পরবর্তীকালে নবাব আবদুল লতিফের থেকে অনেকখানি অধিক প্রভাব বিস্তার করতে সমর্থ হন।

নিম্নশ্রেণীর মুসলমানদের শিক্ষার জন্যে নবাব আবদুল লতিফ যে সুপারিশ করেন তার মধ্যে আর একটি উল্লেখযোগ্য বিষয় বাঙলা ভাষায় আরবী ফারসী শব্দ আমদানী এবং প্রচলন করার প্রস্তাব। এই প্রস্তাবের মধ্যেই তাঁর সুপারিশের প্রতিক্রিয়াশীল চরিত্রের পূর্ণ পরিচয় পাওয়া যায়। বাংলা ভাষায় আরবী ফারসী বিশেষতঃ ফারসী শব্দের প্রচলন নবাব আবদুল লতিফ এবং তাঁর সমশ্রেণীর মুসলমানদের সুপারিশের উপর কোনকালেই নির্ভরশীল ছিল না। এ ভাষা নিজের প্রয়োজনে স্বাভাবিকভাবেই অসংখ্য আরবী, ফারসী, তুর্কী শব্দ ইতিমধ্যেই এমনভাবে অঙ্গীভূত করেছিল যে, তাদের আদি শব্দরূপ আরবী না তুর্কী না ফারসী এ নিয়ে বাঙলাদেশের হিন্দু মুসলমান কেউই মাথা ঘামাতো না। এ সকল শব্দ আরও অনেক বিদেশী শব্দের মতো হয়ে দাঁড়িয়েছিল বাঙলাদেশেরই নিজস্ব সম্পদ। এ সম্পদ অপহরণ করার ক্ষমতা এদেশের হিন্দু মুসলমান বৌদ্ধ খৃষ্টান কারো ছিল না এবং এখনো নেই। তাঁরা সকলেই সহজ ও স্বাভাবিকভাবে এগুলির ব্যবহার করতেন এবং এখনো করে থাকেন। এ জাতীয় শব্দের কতকগুলি উদাহরণ দেওয়া যেতে পারে। যেমন : জমি (ফা, জমীন), ফসল (ফা), বেয়াদবী (ফা), আশকারা (ফা), আস্তিন (ফা), আস্তানা (ফা), বেইমান ( বে ফা. ইমান – আরবী), উজবুক (তুর্কী. উজবক), নিয়মকানুন (নিয়ম – সংস্কৃতঃ কানুন – আ), কাবার (আ. কুব্র), কামান (ফা. কমান), কারসাজি (ফা), হজম (আ). কারিগর (ফা), কাহিল (আ), চাকরী (ফা), চাদর (ফা), দরওয়ান (ফা), দস্তানা (ফা), দেনা আরবী – দয়েন), বালিশ (ফা), তোষক (ফা), বেকার (ফা), বেকায়দা (বে – ফা. কায়দা – আ), বেইজ্জৎ (বে – ফঅ. ইজ্জৎ – আ), জানোয়ার (ফা), হজম (ফা), ইত্যাদি। এই আরবী, ফারসী, তুর্কী শব্দগুলি যে কেবলমাত্র বাঙলাদেশের মুসলমানদের ঘরোয়া শব্দ হিসাবেই ব্যবহৃত হয় তা নয়, বাঙলাভাষী হিন্দুরাও এগুলিকে একইভাবে ব্যবহার করেন। যেহেতু শব্দগুলো আরবী এবং ফারসী অথবা তার থেকে উদ্ভুত সেজন্যে সেগুলো ব্যবহার করলে তাঁদের ধর্মনাশ হবে অথবা বাঙালীত্ব খর্ব হবে, একথা কেউ মনে করেন না। কাজেই ‘জমি’ শব্দটিকে বর্জন করে ‘ভূমি’, ‘ফসলকে’ বর্জন করে ‘শস্য’, ‘বালিশকে’ বর্জন করে ‘উপাধান’, ‘কলম’কে বর্জন করে ‘লেখনি’, ‘দেনাকে’ বৰ্জন করে “ঋণ” শব্দ প্রচলনের দিকে তাঁদের কোন ঝোঁক নেই। চাদর, তোষক, উজবুক বেয়াদবী ইত্যাদি শব্দগুলি সম্পর্কেও সেই এক কথাই প্রযোজ্য। তার জন্যে সংস্কৃত – উদ্ভুত কোন শব্দ খুঁজে বের করে দৈনন্দিন কথাবার্তায় চালু করার কথা তাঁদের মনে আসে না। কাজেই দেখা যাচ্ছে যে, শুধু উপরোল্লিখিত আরবী ফারসী শব্দগুলিই নয়, প্রায় আড়াই হাজার আরবী ফারসী তুর্কী শব্দ কয়েক শতকের বিবর্তনের মধ্যে দিয়ে বাঙলা ভাষায় সহজভাবেই প্রচলিত হয়ে এসেছে এবং সে গুলি বাঙলার নিজস্ব সম্পদেই পরিণত হয়েছে। বাঙলা ভাষার যে কোন অভিধানের পাতা উল্টালেই এর ভুরি ভুরি উদাহরণ পাওয়া যাবে।
একথা যদি সত্য হয় তাহলে নিম্নশ্রেণী ও বাঙলাভাষা সম্পর্কে ঔদাসীন্য এবং অবজ্ঞা সত্ত্বেও নবাব আবদুল লতিফ এবং তাঁদের সমশ্রেণী লোকদের বাঙলাভাষায় আরবী-ফারসী শব্দ নিয়ে মাথা ঘামানোর উদ্দেশ্য কি? এর আসল উদ্দেশ্য বাঙলা ভাষার শব্দসম্ভার বাড়িয়ে তাকে সমৃদ্ধ করা নয়। সেদিকে তাঁদের কোন খেয়ালই ছিল না। কারণ বাঙলা তো তাঁদের মতে নিম্নশ্রেণীর ‘ছোটলোকদের’ ভাষা, উচ্চশ্রেণীর সংস্কৃতিবান পুরুষদের ভাষা নয়। এর আসল উদ্দেশ্য তাই ছিল ‘আধা-মুসলমান’ নিম্নশ্রেণীর লোকদেরকে আরও কিছুসংখ্যক আরবী ফারসী উর্দু শব্দ শিখিয়ে তাদের মধ্যে কিছুটা সত্যিকার ধর্মভাব জাগ্রত করা, তাদেরকে সত্যিকার মুসলমান হওয়ার পথ নির্দেশ করা। তাঁদের ধারণা অনুসারে প্রকৃত ইসলামী শিক্ষা বাঙলাতে সম্ভব নয়। সে শিক্ষা আরবী ফারসী উর্দুর মাধ্যমেই সম্ভব। তবে নিম্নশ্রেণীর মুসলমানরা যেহেতু বাঙলায় কথা বলে এবং বেহেশতী জবানগুলো তাদের কবজার বাইরে কাজেই তাদেরকে ধর্মীয় শিক্ষাদানের জন্যে যত অধিক সংখ্যায় সম্ভব আরবী ফারসী শব্দ তাদের ভাষায় জোর করে ঢুকিয়ে দেওয়া দরকার। একমাত্র এভাবেই নিম্নশ্রেণীর মুসলমানদের ভাষা বাঙলাকে পরিশুদ্ধ করে তার মাধ্যমে তাদের মধ্যে কিছুটা সত্যিকার ধর্মভাব জাগ্রত করা সম্ভব।
এ জাতীয় চিন্তার জন্ম সামন্ততান্ত্রিক চেতনা এবং বিবেচনার মধ্যে। এর সাথে তাই প্রগতিশীল শিক্ষা-চিন্তার কোন সম্পর্ক ছিল না। ঊনিশ শতকের মাঝামাঝি শিক্ষা বিস্তারের সাথে সাথে হিন্দুদের মধ্যে ইংরেজী এবং বাঙলা চর্চা ভালভাবেই শুরু হয়েছিল কিন্তু সেটাকে তাঁরা একটা সন্তোষজনক অবস্থা বলে মনে করেন নি। এজন্যে দেখা যায় যে, আঠারোশো চল্লিশের দিকেই তত্ত্ববোধিনী পত্রিকা সংবাদ প্রভাকর ইত্যাদি প্রভাবশীল পত্রপত্রিকাতে বাঙলা ভাষার চর্চা এবং অনুশীলনের উপর লেখালেখি এবং বিতর্ক চলতে থাকে। এ আন্দোলনের মূলকথা ছিল ইংরেজীর পরিবর্তে বাঙলাকে শিক্ষার মাধ্যম হিসাবে চালু করা, তার জন্যে যথাযোগ্য ব্যবস্থা অবলম্বন করা। মাতৃভাষার প্রতি বাঙলাদেশের উচ্চশিক্ষিত হিন্দুদের যখন এই মনোভাব তখনো এদেশের একই শ্রেণীর মুসলমানরা আরবী ফারসী উর্দুর আলখেল্লা পরে কুচকাওয়াজ করছেন। এই কুচকাওয়াজের কারণ বাঙলাদেশের উচ্চশ্রেণীর মুসলমানদের মধ্যে বেশ কিছু সম্পদশালী ও প্রভাবশীল লোকেরা নিজেরা বিদেশী ভাষায় কথা বলতেন এবং অন্য শ্রেণীর অর্থাৎ নিম্নশ্রেণীর মুসলমানদেরকে তারা মানুষ মনে করতেই প্রস্তুত ছিলেন না। এই সামন্ততান্ত্রিক চিন্তার দ্বারা তাঁরা তাঁদের সমসাময়িক মুসলমানদের উপর যথেষ্ট মন্দ এবং ব্যাপক প্রভাব বিস্তার করতে সক্ষম হয়েছিলেন।

ঊনিশ শতকে কেবলমাত্র মুসলমানদের নয়, হিন্দুদের জীবনও ধর্মপ্রভাবে আচ্ছন্ন ছিল। কিন্তু তা সত্ত্বেও ধর্মের প্রভাব তাদের উভয়ের ক্ষেত্রে একইভাবে কার্যকরী হয় নি। এর কারণ হিন্দুদের ধর্মচর্চার সাথে মাতৃভাষা বাঙলা চর্চার সংযোগ সাধিত হয়েছিল কিন্তু মুসলমানদের ক্ষেত্রে সেটা হয় নি। শুধু তাই নয়। মুসলমানরা ধর্মচর্চা এবং মাতৃভাষা চর্চাকে মনে করতেন পরস্পর বিরোধী।
খৃস্টান পাদ্রীদের ধর্মপ্রচার এবং ইয়ং বেঙ্গল গোষ্ঠীর বৈপ্লবিক চিন্তা ও কার্যকলাপের মোকাবিলা করার জন্যে সমাজের মধ্যে নানা প্রকার ধর্মান্দোলনের উৎপত্তি হয়। তার ফলে একদিকে ব্রাহ্মধর্মের একেশ্বরবাদ এবং অন্যদিকে সনাতনী হিন্দু ধর্মের আন্দোলন শুরু হয়। এছাড়া আরও নানাপ্রকার ধর্মালোচনায় বাঙলাদেশের পরিমণ্ডল হয় মুখরিত। এই সমস্ত ধর্মান্দোলনের ভাষা কিন্তু সংস্কৃত ছিল না, ছিল বাঙলা। এর ফলে বাঙালী হিন্দুর ধর্মচর্চা কতখানি সাফল্য লাভ করেছিল সেটা তর্কসাপেক্ষ হলেও তাদের মাতৃভাষা ও সংস্কৃতি চর্চার সুফল সম্পর্কে তর্কের কোন অবকাশ নেই।
হিন্দুদের মধ্যেও মাতৃভাষায় ধর্মগ্রন্থাদি শোনা অথবা পাঠ করা শাস্ত্রশাসনে নিষিদ্ধ ছিল। মধ্যযুগে মাতৃভাষায় অষ্টাদশ পুরাণ অথবা রামচরিতাদি শুনলে রৌরব নরকে স্থান হবে বলে শাস্ত্রকাররা হিন্দুদেরকে শাসন করতেন। এবং এ সবের ফলে সেকালে মাতৃভাষায় শাস্ত্রচর্চার প্রচলন একরকম ছিলই না। তারও পূর্বে প্রাচীনকালে ধর্মশাস্ত্র পাঠ সাধারণ লোকের পক্ষে সম্ভব হতো না কারণ সে কাজে একমাত্র ব্রাহ্মণদেরই অধিকার ছিল। অন্য কেউ সে চেষ্টা করলে তার অধিকারদোষ ঘটতো। কিন্তু এত নিষেধ সত্ত্বেও পনেরো শতকে কৃত্তিবাসী রামায়ণ এবং সতেরো শতকে কাশীদাসী মহাভারত বাঙলা ভাষায় সম্ভব হয়েছিল। রামায়ণ, মহাভারত, বেদ, পুরাণ ইত্যাদির অনুবাদ এবং নোতুন ভাষ্য এর পর থেকে বাঙলাভাষাকে সমৃদ্ধ করার পথে অনেকখানি সহায়ক হয়। ঊনিশ শতকের দিকে বাঙলা ভাষায় ধর্মপ্রচারের বিরুদ্ধে কোন সংস্কার অথবা ধর্মীয় বাধা নিষেধ বাঙলাদেশে ছিল না। এ কারণেই সমস্ত গুরুত্বপূর্ণ ধর্মীয় আলোচনাই মাতৃভাষা বাঙলায় অনুষ্ঠিত হতো। ধর্মচর্চার সাথে মাতৃভাষা চর্চার এই সংযোগ সাধিত না হলে ঊনিশ শতকে বাঙলা ভাষা ও সাহিত্যের ইতিহাস যে অন্যরকম হতো সে বিষয়ে কোন সন্দেহ নেই।
ঊনিশ শতকে মুসলমানদের জীবনও ধর্মপ্রভাবে আচ্ছন্ন ছিল। কিন্তু সে প্রভাব তাদের সাধারণ সাংস্কৃতিক জীবনকে তেমনভাবে উন্নত এবং সমৃদ্ধ করে নি। এই দুর্যোগকে যথাযথভাবে ব্যাখ্যা করতে হলে তাদের ধর্মচর্চার ইতিহাসে মাতৃভাষা চর্চার স্থান যথাযথভাবে নির্ণয় করা প্রয়োজন। একটু লক্ষ্য করলে দেখা যাবে যে ঊনিশ শতকে মুসলমানদের ধর্মচর্চারও একটি শ্রেণীগত রূপ ছিল অর্থাৎ দুই শ্রেণীর লোকে এই সময় ধর্মচর্চা করেছিল। এদের একটি উচ্চ ও মধ্যবিত্ত শ্রেণী এবং অপরটি নিম্নশ্রেণীর দ্বারা গঠিত। প্রথম শ্রেণীর লোকেরা অর্থ এবং সামাজিক মর্যাদার জোরে অধিকতর শিক্ষিত। তাদের ভাষা, অন্ততঃ তাদের সংস্কৃতির ভাষা উর্দু। দ্বিতীয় শ্রেণীর লোকেরা দরিদ্র এবং মোটামুটিভাবে অশিক্ষিত। তাদের ভাষা ছিল বাঙলা এবং তাদের গতানুগতিক ধর্মচর্চার মধ্যে তেমন কোন নোতুনত্ব অথবা সম্ভাবনা ছিল না। খৃষ্টানদের হাত থেকে তাদের ধর্ম রক্ষা করার জন্যে ঊনিশ শতকের শেষের দিকে যেসব ধর্মনেতারা তাঁদের মধ্যে কাজ করতেন তারা বাঙলায় লেখালেখি করে ধর্ম প্রচার করলেও তাদের নিজেদের তেমন কোন উল্লেখযোগ্য শিক্ষা ছিল না। সে শিক্ষা ছিল প্রথম শ্রেণীর অর্থাৎ উচ্চ এবং মধ্যবিত্ত শ্রেণীভুক্ত লোকদের। তাঁরা কিছু কিছু পাশ্চাত্য শিক্ষারও অর্জন করেছিলেন। তাঁরা ছিলেন নোতুন যুগেরই উৎপত্তি এবং কিছুটা নোতুন আবহাওয়ায় মানুষ। কিন্তু এসব সত্ত্বেও ধর্মের প্রতি তাঁরা উদাসীন ছিলেন না। বরং তার প্রতি তাঁদের ব্যবহারিক এবং বিশেষ করে তত্ত্বগত আনুগত্য ছিল খুবই উল্লেখযোগ্য। কিন্তু তবু একথা অনস্বীকার্য যে, তাঁদের ধর্মকথা বা ধর্মান্দোলন বাঙলাদেশের সাধারণ মুসলমানদের, এমনকি মধ্যবিত্ত মুসলমানদের জীবনেও তেমন কোন রেখাপাত করে নি। ফলে তার দ্বারা বাঙলাদেশের সাধারণ সংস্কৃতিও তেমন সমৃদ্ধ হয় নি। বাঙলাদেশের মুসলিম মধ্যবিত্তের সাংস্কৃতিক জীবনে বাঙলার পরিবর্তে উর্দুর আধিপত্য উত্তরপ্রদেশের মুসলমান এবং বিশেষ করে বাঙলাদেশের হিন্দুদের থেকে তাদেরকে যে সব দিক দিয়ে অনেকখানি পিছিয়ে দিয়েছিল তাই নয়, মাতৃভাষার প্রতি তাদের দৃষ্টিভঙ্গীকেও মারাত্মকভাবে পঙ্গু করেছিল। এ পঙ্গুত্বের হাত থেকে পূর্ব বাঙলার মুসলমানরা আজ পর্যন্ত মুক্তি লাভ করেন নি।

নবাব আবদুল লতিফ, সৈয়দ আমীর আলী এবং তাঁদের সমশ্রেণীভুক্ত লোকেরা, যাঁরা বাঙলাকে নিম্নশ্রেণীভুক্ত মুসলমানদের ভাষা বলে অবজ্ঞা করতেন, তাঁদের উচ্চশ্রেণীর উর্দু সংস্কৃতির প্রভাবে বাঙলা ভাষাকে মুসলমানী চরিত্র দান করার একটা প্রচেষ্টা ঊনিশ শতকে বাঙালী মুসলমানদের মধ্যে শুরু হলো। সকলেই যে সম্পূর্ণভাবে এই প্রভাবের আওতায় পড়লেন তা নয়, বরং অনেকে এই চিন্তাধারার বিরোধিতা করে যে সাহিত্যসৃষ্টি করলেন কালের বিচারে সেগুলিই হলো অধিকতর রসোত্তীর্ণ। কিন্তু তবু মধ্যবিত্ত মুসলমান জীবনে সামন্ততান্ত্রিক প্রভাব উর্দু ভাষার মাধ্যমে যথেষ্ট প্রতাপশালী হয়ে থাকলো।
কিন্তু মুসলমানী বাঙলা ভাষা ও সাহিত্য বলতে কি বোঝায়? একটু লক্ষ্য করলেই দেখা যাবে যে তার অর্থ এমন কোন ভাষা ও সাহিত্য নয় যার মধ্যে মুসলমানদের জীবন এবং তাদের ভাষা প্রতিবিম্বিত হয় ও সমৃদ্ধি লাভ করে। মুসলমান সাহিত্যকরা সে কাজ সুসম্পন্ন করতে পারলে তাতে দোষের তো কিছু থাকতোই না উপরন্তু দ্বারা সামগ্রিকভাবে বাঙলা ভাষার শ্রীবৃদ্ধি হতো – ঠিক যেমনটি হিন্দু জীবন চিত্রণের দ্বারা হিন্দু সাহিত্যকেরা শ্রীবৃদ্ধি করেছিলেন বাঙলা ভাষার। যে অল্পসংখ্যক মুসলমান কবি সাহিত্যিকেরা একাজকে সম্ভব করেছিলেন তাঁরা আজও সাধারণভাবে এদেশের হিন্দু মুসলমানের শ্রদ্ধা ও প্রশংসার পাত্র। কিন্তু মুসলমান বাঙলা ভাষা ও সাহিত্য বলতে ক্ষয়িষ্ণু মুসলমান অভিজাতশ্রেণী এবং তাদের প্রভাবপীড়িত মধ্যবিত্তেরা এসব বোঝেননি এবং বোঝাতে চান নি।
মুসলমানী বাঙলা ভাষার অর্থ তাদের কাছে সেই বাঙলা ভাষা যা সংস্কৃত ও সংস্কৃত-উদ্ভূত অর্থাৎ তৎসম ও তদ্ভব শব্দ সম্পূর্ণ বর্জিত। এই আদর্শ এবং লক্ষ্যের দিকেই তাঁদের ধর্মযাত্রা। এই উদ্দেশ্য কামিয়াব করার জন্যে তাঁরা বাঙালী মুসলমানদেরকে যে কর্তব্য নির্দেশ করেছিলেন এবং তাঁদের উত্তরসূরীরা আজও যে কর্তব্য নির্দেশ করে চলেছেন তার অর্থ বাঙলা ভাষা থেকে যথাসাধ্য তাড়াতাড়ি তৎসম তদ্ভব শব্দ খেদিয়ে মুসলমানী বাঙলা ভাষার গুদামঘরকে আরবী ফারসী উর্দু শব্দ দিয়ে বস্তাবোঝাই করা।
এখানে একটি জিনিষ কিন্তু আবার বিশেষভাবে লক্ষণীয়। সংস্কৃত শব্দ হলেই যে অভিজাত এবং মধ্যবিত্ত উগ্রপন্থী তমদ্দুনিক খাদেমেরা সেগুলিকে সব সময় বাতিল করার পক্ষপাতী এ কথা বললে অবশ্যই সত্যের অপলাপ হবে। কারণ এমন কতগুলি তদ্ভব শব্দ আছে যেগুলির ব্যবহারকে তাঁরা যে শুধু স্বীকার করে নিয়েছেন তাই নয়। উপরন্তু সেগুলির ব্যবহারকে মুসলিম বাঙলা চর্চার অবিচ্ছেদ্য অঙ্গ হিসাবে তাঁরা মরণপণ করে আঁকড়ে ধরে আছেন। এজন্যেই দেখা যায় যে হিন্দু এবং মুসলমানের ভাষা ও সংস্কৃতির তফাৎ দেখাতে গিয়ে তাঁরা এ শব্দগুলিরই আশ্রয় নেন। উদাহরণস্বরূপ হিন্দুরা যাকে জল বলেন মুসলমানেরা তাকে বলেন পানি (সংস্কৃত-পানীয়), হিন্দুরা যাকে ডিম বলেন মুসলমানরা তাকে বলেন আণ্ডা (সংস্কৃত-অণ্ড)। কেবলমাত্র এগুলিই নয়। নয়া (সং-নব), সুরুজ সং-সূর্য্য) রুটি (সং-রোটিকা), ভাইয়া (সং-ভ্রাতৃ), বহিন (স -ভগিনী), কুঠি (সং-কোষ্ঠিকা), পড়শী (সং-প্রতিবেশী), ঝুটা (স-জুষ্ট), পালঙ্গ (সং-পালঙ্ক), আধা (সং-অৰ্দ্ধ), কাম (সং-কৰ্ম্ম) ইত্যাদি আরও অসংখ্য সংস্কৃত-উদ্ভূত শব্দ আছে যেগুলি তমুদ্দুনিক খাদেমদের মতানুসারে নিঃসেন্দেহে মুসলমানী শব্দ।
কিন্তু শব্দগুলোর এই ধর্মান্তর সম্ভব হলো কেমন করে? এই প্রশ্নটি অত্যন্ত গুরুত্বপূর্ণ এবং এর সূত্র ধরেই বাঙলাদেশের মুসলিম সংস্কৃতির মরুভূমিতে হাজির হওয়া চলে। উপরোক্ত শব্দগুলো সংস্কৃত-উদ্ভূত হওয়া সত্ত্বেও মুসলমানী শব্দে পরিণত হওয়া কারণ সেগুলি উর্দু ভাষার মাধ্যমে সামন্ততান্ত্রিক অভিজাত শ্রেণীর জবান দিয়ে মধ্যবিত্ত বাঙালী মুসলমানদের মাথায় ঢুকেছে। এর অর্থ তাহলে দাঁড়ায় এই যে, কোন শব্দ শুধু সংস্কৃত – উদ্ভূত হলেই যে সেটা বর্জনীয় তা নয়। উর্দুভাষীয় মুসলমানেরা যদি সে শব্দগুলোকে নিজেদের ভাষার অঙ্গীভূত করে থাকেন (উর্দু ভাষার সাথে সংস্কৃতের যোগ শব্দসম্ভারের দিক দিয়ে উল্লেখযোগ্য), তাহলে উর্দুর মাধ্যমে সেগুলিকে বাঙলা ভাষায় আমদানী করলে শব্দগুলির ধর্মান্তর হয় এবং সেগুলিকে আশ্রয় করেই গড়ে ওঠে মুসলমানী বাঙলা ভাষার বৈশিষ্ট্য। এ মারফতী যে কেন এবং কি কারণে সম্ভব হয়েছে সেটা সাধারণ মুসলমানদের তো বটেই এমন কি বহু বাজার-গরম করা তমুদ্দুনিক খাদেমদেরই সম্পূর্ণ অজ্ঞাত। কাজেই তাঁরা জলকে ‘পানি’ এবং ডিমকে ‘আণ্ডা’ বলে মুসলমানী বাঙলা ভাষা, ইসলামী তমদ্দুন এবং পাক-বাঙলার কালচারের গোড়ায় জল সেচন করছেন!

রাষ্ট্রভাষা আন্দোলন মুখ্যতঃ একটা সাংস্কৃতিক আন্দোলন হলেও শুধুমাত্র তার মধ্যেই এর পরিচয় সীমাবদ্ধ নয়। প্রথম দিকে এর চরিত্র এদিক দিয়ে অনেকখানি অনির্দিষ্ট হলেও পরবর্তী অধ্যায়ে এ বিষয়ে সন্দেহের কোন অবকাশ থাকেনি। এর কারণ কোন সাংস্কৃতিক আন্দোলনই কখনো রাজনৈতিক পরিচয়হীন হতে পারে না। যে কোন সমাজের রাজনীতির সাথে তার সংস্কৃতির যোগাযোগ নিরবচ্ছিন্ন। ভাষার মতো একটা গুরুত্বপূর্ণ জিনিষ নিয়ে কোন বিতর্ক বা সমস্যা যে সাংস্কৃতিক জীবনের পরিধির মধ্যে সীমাবদ্ধ থাকবে না সেটাতে বিস্মিত হওয়া বা তাকে ব্যতিক্রম মনে করার কারণ নেই।
পূর্ব পাকিস্তানে রাষ্ট্রভাষা সম্পর্কিত চিন্তার একটা অর্থনৈতিক এবং রাজনৈতিক পরিচয় সব সময়ই ছিল। সর্বোপরি তার সাথে সংযুক্ত ছিল সাংস্কৃতিক আত্মনিয়ন্ত্রণের প্রশ্ন। পাকিস্তান আন্দোলনের সময় মুসলমানদের সাংস্কৃতিক আত্মনিয়ন্ত্রণের কথা অনেক জোর দিয়ে বলা হয়েছিল। এ আত্মনিয়ন্ত্রণের প্রশ্নের সাথে ভাষার মর্যাদার প্রশ্ন স্বভাবতঃই ওতপ্রোতভাবে জড়িত যদিও পাকিস্তান আন্দোলনকালে এ সমস্ত তত্ত্বগত ব্যাপার নিয়ে মাথা ঘামানোর সময় অথবা প্রয়োজন মুসলিম লীগের নেতা এবং সমর্থকদের ছিল না। এই ঔদাসীন্যের ফলে শুধু রাষ্ট্রভাষার প্রশ্ন নয়, কোন প্রশ্নেরই কোন পূর্ববিবেচনা সম্ভব হয়নি। এমনকি এসব প্রশ্ন উত্থিতও হয়েছিল খুব অল্প ক্ষেত্রেই। এজন্যেই স্বাধীনতা লাভের পর বহু জটিল প্রশ্ন যখন একে একে উপস্থাপিত হতে শুরু করলো তখন এদেশের রাজনৈতিক এবং সাংস্কৃতিক জীবনের মধ্যেও দেখা দিল অনেক জটিলতা।
পাকিস্তান আন্দোলনের সময় মুসলমানদের ‘তাহজীব’, ‘তমদ্দুন’ ইত্যাদির অনেক দোহাই দেওয়া হলেও এসবের সত্যিকার চেহারা সম্পর্কে নিদারুণ অজ্ঞতা ছিল সর্বস্তরে বিদ্যমান ‘তাহজীব’, তমদ্দুন’ ইত্যাদি সম্পর্কে কোন নিশ্চিত ধারণার অবর্তমানে কেউ এসবের দ্বারা মনে করলো কোর্মা, পোলাও, কোফতা এবং গরু খাওয়ার স্বাধীনতা। কেউ বা আবার মনে করলো ভাষার মধ্যে যথেচ্ছভাবে আরবী ফারসী শব্দের আমদানীর স্বাধীনতা। কেউ ভাবলো মরুভূমির উপর কবিতা লেখার স্বাধীনতা। কারও কাছে বা মুসলমানদের সাংস্কৃতিক আত্মনিয়ন্ত্রণ মানে বোঝালো মসজিদের সামনে হিন্দুদের বাদ্য-বাদনের পরিবর্তে মুসলমানদের সেই কাজের সম্পূর্ণ স্বাধীনতা। কারও কাছে এর অর্থ হলো বিদ্যাসাগর- বঙ্কিম-রবীন্দ্রনাথকে বর্জন করে তার স্থলে আলাওল, গরীবুল্লা এবং কায়কোবাদকে অভিষিক্ত করা। অনেকের, বিশেষ করে মুসলিম লীগেরা দক্ষিণপন্থীদের, মনে এসবগুলি মিলিয়ে একটা অপরিচ্ছন্ন ধারণা ‘তাহজীব’ ও ‘তমদ্দুন’ রক্ষার নামে জাগ্রত রইলো। এদিক দিয়ে মুসলিম লীগের অল্পশিক্ষিত এবং উচ্চশিক্ষিত সমর্থকদের মধ্যে কোন পার্থক্য ছিল না এবং পরবর্তীকালেও সে পার্থক্যর কোন চিহ্ন এঁদের চিন্তার মধ্যে দেখা যায়নি।
পাকিস্তান আন্দোলনকালে সাংস্কৃতিক আত্মনিয়ন্ত্রণের ধুলো উড়িয়ে সাধারণ লোকের দৃষ্টিকে অনেকখানি আচ্ছন্ন করলেও স্বাধীনতা-উত্তরকালে এই ধুলোর মহিমা সাধারণ মানুষের মন থেকে অনেকাংশে অন্তর্হিত হলো। আত্মনিয়ন্ত্রণ বলতে এক্ষেত্রে কি বোঝায়, মানুষ শুরু করলো তার সম্পর্কে শৃঙ্খলাবদ্ধ চিন্তা। রাষ্ট্রভাষার সাথে সম্পর্কিত চিন্তা এই শৃঙ্খলাবদ্ধ চিন্তারই একটি নিশ্চিত অভিব্যক্তি।
প্রথম পর্যায়ে রাষ্ট্রভাষা আন্দোলন দানা বাঁধে কতকগুলি সরকারী প্ররোচনার প্রতিক্রিয়া হিসাবে। এগুলির মধ্যে আরবী হরফে বাঙলা লেখার প্রস্তাবই সর্বপ্রধান। এর পর থেকে বাঙলা ভাষার মর্যাদা বৃদ্ধি করা তো দূরের কথা নানা প্রচেষ্টার মাধ্যমে স্বাধীনতা-উত্তরকালে তার স্বাভাবিক বিকাশ রুদ্ধ করার সুপরিকল্পিত ব্যবস্থা অবলম্বন করা হয়। এ ব্যবস্থাগুলির দ্বারা বাঙলা ভাষার উন্নতি ব্যাহত হওয়ার উপক্রম তো হলোই উপরন্তু বাঙালীর ভাত কাপড়ের প্রশ্নও তার সাথে জড়িত হয়ে পড়লো। কারণ রাষ্ট্রভাষা হিসাবে বাঙলা যদি তার স্বীকৃতি না পায় তাহলে সমস্ত সরকারী কাজকর্মই চলবে উর্দুর মাধ্যমে। এর ফলে বাঙলার মতো একটি উন্নত ভাষার পরিবর্তে অন্য একটি আধা-বিদেশী ভাষা তাদেরকে বাধ্যতামূলকভাবে শিখতে হবে শুধুমাত্র জীবিকা অর্জনের তাগিদে। এ অবস্থায় পশ্চিম পাকিস্তানীদের সাথে এক অন্যায় প্রতিযোগিতায় বাঙালীদের বহুলভাবে ক্ষতিগ্রস্ত হওয়ার কথা। এ ক্ষতিকে ইসলামের নামে তথাকথিত ‘তাহজীব’ ‘তমদ্দুনের’, নামে পূর্ব পাকিস্তানীরা আর সহ্য করতে সম্মত হলো না। তারা শুরু করলো এ নিয়ে সুষ্ঠু চিন্তা যা পরিণতি লাভ করলো রাষ্ট্রভাষা আন্দোলনে। এবং এই আন্দোলনের মাধ্যমে বাংলা ভাষা লাভ করলো রাষ্ট্রীয় মর্যাদা।
কিন্তু এই স্বীকৃতির দ্বারা বাঙালীরা তাদের সাংস্কৃতিক সংকট উত্তীর্ণ হলো না। আনুষ্ঠানিকভাবে বাঙলা একটা মর্যাদা লাভ করলেও এ ভাষাকে, এবং এ ভাষা যে সংস্কৃতির বাহন তার বিকাশকে রুদ্ধ করার প্রচেষ্টা আজ পর্যন্ত অব্যাহত আছে। আরবী হরফে বাঙলা লেখার ষড়যন্ত্র ব্যর্থ হয়েছে। কিন্তু বাঙলা ভাষাকে কৃত্রিম উপায়ে কিভাবে তথাকথিত ‘হিন্দু-বাঙলা’ থেকে ‘মুসলমান বাঙলায় রূপান্তরিত করা চলে তার জন্যে বিভিন্ন প্রতিক্রিয়াশীল মহলের চেষ্টার অন্ত নেই। যে কোন ভাষার মধ্যে বিদেশী শব্দ অনেক থাকে এবং ক্রমাগত আমদানীও হতে থাকে। এ প্রক্রিয়া খুবই স্বাভাবিক এবং তাতে আপত্তির কারণ নেই। কিন্তু ‘মুসলমান বাঙলা’র নামে আজ এক শ্রেণীর বাঙালী লেখকরা সংস্কৃত উদ্ভূত শব্দসমূহকে ‘হিন্দু-শব্দ’ বলে বর্জন করে তার স্থানে কতকগুলি উদ্ভট আরবী ফারসী শব্দের প্রচলনের যে চেষ্টা করেছেন তাকে একটা প্রহসন ব্যতীত অন্য কিছু আখ্যা দেওয়া যায় না।
হিন্দু দেবদেবী অথবা প্রাচীন ভারতীয় সংস্কৃতির কোন চিহ্ন যে সকল শব্দের বা বইপত্রের মধ্যে আছে সেগুলি ব্যবহার এবং পাঠ করা তাঁদের বিবেচনায় ইসলামী ‘তাহজীব-তমদ্দুনের’ পক্ষে মারাত্মক এবং ক্ষতিকর। কাজেই তাঁদের প্রচেষ্টা সংস্কৃত-উদ্ভূত শব্দ এবং বাঙলা ভাষায় হিন্দু লেখকদের বইপত্র এ দুইকেই বিষবৎ বর্জন করে দুর্বোধ্য আরবী ফারসী শব্দ জর্জরিত ভাষায় ‘ম. সাইমুম’ এবং ‘হাতেম তাঈ’য়ের উপর লেখা কাব্যরসের দ্বারা পাকিস্তানী মুমীনদের’ অন্তরকে সিক্ত করা। এই রাজনৈতিক এবং সাংস্কৃতিক দুরভিসন্ধিমূলক প্রচেষ্টার দ্বারা বাঙলা ভাষার বিকাশ এবং তার সাথে আমাদের দেশের মানুষের, বিশেষতঃ অল্পবয়স্ক ছেলেমেয়েদের, মনের বিকাশ কিভাবে রুদ্ধ হচ্ছে তার নিখুঁত পরিমাপ করা সম্ভব না হলেও তার পরিচয় আমাদের শিক্ষা এবং সাংস্কৃতিক জীবনে সহজেই লক্ষণীয়।
ইস্কুলের নিম্নতম শ্রেণী থেকে শুরু করে বিশ্ববিদ্যালয়ের উচ্চতম পর্যায় পর্যন্ত বাঙলা বইপত্র পাঠের হিসাব নিলে দেখা যায় যে সেখানে রীতিমতো এক নৈরাজ্য বিরাজ করছে। বাঙলা সাহিত্যের মধ্যে যে সব উজ্জ্বল জ্যোতিষ্কের আবির্ভাব ঘটেছে তাঁদের সাথে এদের পরিচয়ের বিশেষ সুযোগ নেই। কারণ সামান্য দুই এক ক্ষেত্রে কিছু ব্যতিক্রম হলেও সন্তোষজনকভাবে তাঁদের লেখা তাদের পাঠ্যতালিকার অন্তর্গত নয়। কিন্তু পাঠ্যতালিকাতে না থাকলেও তারা হয়তো অন্য কোন স্থান থেকে সংগ্রহ করে সেগুলি পড়তে পারে। এ সুযোগ থেকেও যাতে তারা বঞ্চিত হয়ে “ইসলামী তমদ্দুনের উন্নতিতে আগ্রহশীল হয় তার জন্যে প্রভাবশালী মহল থেকে ভারতীয় কোন লেখকের বই পাঠ অথবা আমদানী কমানো এবং বদ্ধ করার প্রতিও অত্যন্ত সতর্ক দৃষ্টি দেওয়া হয়েছে। এর ফলে যেসব বই পত্র তাদের ইস্কুল কলেজের পাঠ্য-তালিকাভুক্ত হচ্ছে সেগুলির প্রভাবে তাদের মনের বিকাশ না ঘটে তাদের চিত্ত হচ্ছে সঙ্কুচিত এবং চিন্তা হচ্ছে বিকৃত। এবং এর ফলে পরিশেষে তাদের দ্বারা পুঁথিচর্চার বেশী অন্য কিছুই সম্ভব হচ্ছে না।
বাঙলাদেশের বাঙলা ভাষার এই সংকটময় দুর্দিনে একুশে ফেব্রুয়ারীর তাৎপর্য অনেক গুরুত্বপূর্ণ। রাষ্ট্রভাষা আন্দোলনের অন্যান্য অনেক দিক থাকলেও এর মুখ্য পরিচয় বাঙালীদের সাংস্কৃতিক আত্মনিয়ন্ত্রণের সংগ্রাম হিসাবে। কিন্তু সে আত্মনিয়ন্ত্রণ কি আজ বাঙালীদের দ্বারা অর্জিত হয়েছে? এ প্রশ্নই আজ জোর দিয়ে উত্থাপন করা কর্তব্য। কারণ এর মাধ্যমে আমরা একুশে ফেব্রুয়ারীর অসাম্প্রদায়িক গণতান্ত্রিক সাংস্কৃতিক আন্দোলন, যে আন্দোলন আজও সত্য অর্থে সাফল্য অর্জন করে নি. তাকে তার সাফল্য এবং পরিণতির দিকে এগিয়ে নিতে সক্ষম হবে।
ছাত্র রাজনীতি সব ক্ষেত্রেই দেশের সাধারণ রাজনৈতিক অবস্থার সাথে ঘনিষ্ঠভাবে জড়িত। পূর্ব পাকিস্তান সেদিক থেকে ব্যতিক্রম নয়। আমাদের দেশের ছাত্র রাজনীতির আলোচনাকালেও তাই এ দেশের সাধারণ রাজনৈতিক অবস্থাকে উপেক্ষা করা চলে না। পাকিস্তানের অধিকাংশ মানুষই কৃষিজীবী। নানা শ্রেণীর শিল্পশ্রমিকদের সংখ্যাও আজ ক্রমাগত বর্তমান। কিন্তু এই সংখ্যাগুরুত্ব সত্ত্বেও রাজনৈতিক কর্মক্ষেত্রে কৃষক ও শিল্পশ্রমিকেরা তুলনায় অনেক গুরুত্বহীন এবং পূর্ব পাকিস্তানের রাজনীতি আজ মধ্যবিত্ত – কেন্দ্রিক। এই মধ্যবিত্তকেন্দ্রিকতার দ্বারাই এ দেশের রাজনীতির চরিত্র আজ প্রায় সর্বতোভাবে গঠিত।
কিন্তু মধ্যবিত্তকেন্দ্রিক রাজনীতির অর্থ কি? পূর্ব পাকিস্তানে বিভিন্ন রাজনৈতিক সমস্যা এবং আন্দোলনসমূহকে বিশ্লেষণ করলেই এর অর্থ পরিষ্কার হবে। প্রথমেই চোখে পড়বে যে এ দেশের রাজনৈতিক দলগুলির কর্মসূচীর মধ্যে অল্পবিস্তর পার্থক্য থাকলেও মূলতঃ এগুলি নানা-প্রকার দেশহিতৈষী কার্যের প্রতিশ্রুতিতে অতিশয় মুখর। এ প্রতিশ্রুতির দৈর্ঘ্য কৃষক শ্রমিক থেকে শুরু করে মধ্যবিত্তের অবস্থার উন্নতি পর্যন্ত প্রসারিত। কিন্তু এই বিস্তৃত প্ৰতিশ্ৰুতি সত্ত্বেও তাদের বাস্তব কার্যক্রমের মধ্যে দরিদ্র চাষীমজুরদের দাবী দাওয়া নিয়ে কোন সুষ্ঠু, শক্তিশালী এবং দেশব্যাপী আন্দোলনের প্রচেষ্টা লক্ষিত হয় না। শুধু তাই নয়। রাজনৈতিক দলগুলির বিশিষ্ট নেতা এবং কর্মীরা সাধারণতঃ গ্রামদেশের সত্যিকার অবস্থা এবং ভূমিহীন ক্ষেতমজুর থেকে শুরু করে অন্যান্য বহু শ্রেণীর চাষী মজুরদের সমস্যাসমূহের সাথেও যথাযথভাবে পরিচিত নন। এজন্যে তাঁরা এদের অর্থনৈতিক মুক্তির প্রতিশ্রুতি দিয়ে খোলা মাঠে অনেক সময় অগ্নিবর্ষী বক্তৃতা দান করলেও কোন্ সমস্যার চরিত্র কি এবং তার সমাধানের জন্যে কোন্ পথ অবলম্বন করা প্রয়োজন সে সম্পর্কে তাঁদের জ্ঞানের পরিধি বিস্ময়করভাবে সীমাবদ্ধ। এটাই অন্যতম কারণ যার জন্যে এদেশের চাষী মজুরদের সমস্যা নিয়ে কোন বৃহত্তর রাজনৈতিক আন্দোলনের সূত্রপাত এখনো সম্ভব হয় নি 1
স্বাধীনতার পর থেকে কৃষক শ্রমিকদের অবস্থার কোন উল্লেখযোগ্য পরিবর্তন না হলেও মধ্যবিত্তশ্রেণী ক্রমাগত বিস্তৃত এবং সমৃদ্ধ হয়ে চলেছে কারণ পাকিস্তানের অর্থনৈতিক উন্নতি বর্তমানে যে খাতে প্রবাহিত তাতে শ্রেণীগতভাবে মধ্যবিত্তরাই সর্বাপেক্ষা উপকৃত। কিন্তু তা সত্ত্বেও পাকিস্তানের দুই অংশের মধ্যবিত্তের প্রগতি এবং উন্নতির গতি কিন্তু আজ সমান নয়। পূর্ব পাকিস্তান একদিক দিয়ে পশ্চিমের থেকে অনেকখানি পিছিয়ে আছে এবং মধ্যবিত্তের এই পশ্চাদপদতাই রূপান্তরিত হয়েছে বর্তমান পাকিস্তানী রাজনীতির তীব্রতম সমস্যারূপে। আজকের রাজনৈতিক আন্দোলনের সীমানা তাই একদিকে শাসনতান্ত্রিক প্রশ্ন এবং অন্যদিকে দুই অংশের সমান উন্নতির প্রশ্নের দ্বারাই বিশেষভাবে চিহ্নিত। এজন্যেই সমস্ত রাজনৈতিক দলগুলিই প্রচলিত সংবিধান সংশোধন, সংরক্ষণ অথবা বর্জন করার চিন্তায় এখন নিমগ্ন হয়েছে।
পূর্ব পাকিস্তানী মধ্যবিত্তের মধ্যে আজ উপার্জন, উপভোগ এবং সঞ্চয়ের আকাঙ্ক্ষা অন্য সব উচ্চাকাঙ্ক্ষা ও আদর্শকে আচ্ছন্ন করে নিজেকে ব্যাপ্ত করেছে চতুর্দিকে। এ ব্যাপ্তি এবং প্রতাপে আপাততঃ বাধা দেওয়ার ক্ষমতা পূর্বাঞ্চলের অন্য কোন শ্রেণীর নেই। এ বাধা বর্তমানে আসছে পশ্চিমাঞ্চলের মধ্যবিত্তের থেকে। পূর্ব ও পশ্চিমের ভাগ বাঁটোয়ারার ক্ষেত্রে সমতার অভাব এই দুই অংশের মধ্যবিত্ত পরস্পরের সাথে রেষারেষি এবং প্রতিযোগিতায় লিপ্ত হয়েছে। উদ্যত হয়েছে তারা পরস্পরকে যথাসাধ্য খর্ব করতে, ঠিক যেমনটি স্বাধীনতাপূর্ব পাক-ভারতীয় উপমহাদেশে হিন্দু মুসলমান মধ্যবিত্ত নিযুক্ত হয়েছিল পরস্পরের ক্ষমতা ও প্রতিপত্তিকে খর্ব করতে। পূর্ব এবং পশ্চিম পাকিস্তানের এই পার্থক্য ও প্রতিযোগিতা শুধু বিরোধী রাজনৈতিক দলগুলির দ্বারাই স্বীকৃত নয়। বর্তমান সংবিধানেও একথা স্বীকৃত হয়েছে এবং এটাই আজ পাকিস্তানের মধ্যবিত্তকেন্দ্রিক রাজনীতির বাস্তবতা।

ছাত্র সম্প্রদায় শিক্ষাদীক্ষা, স্বার্থ, আশা-আকাঙ্ক্ষা ইত্যাদির দিক থেকে সম্প্রদায় হিসাবে নিশ্চিতভাবে মধ্যবিত্ত শ্রেণীভুক্ত। আমাদের দেশের ইস্কুল, কলেজ, বিশ্ববিদ্যালয়ের ছাত্রদের মধ্যে অধিকাংশই দরিদ্র গ্রাম্য পরিবারভুক্ত হলেও শিক্ষালাভকালে এবং বিশেষ করে তার পরবর্তী পর্যায়ে তাদের মানসিকতা মধ্যবিত্তসুলভ স্বার্থচিন্তার দ্বারা বহুলাংশে নিয়ন্ত্রিত। এটা অস্বাভাবিক নয়। কারণ দারিদ্রপীড়িত পারিবারিক এবং সামাজিক পরিবেশে মানুষ হলেও তাদের নোতুন শিক্ষা তাদের জন্য প্রস্তুত করে নানান সুযোগ-সুবিধার বিস্তৃত ক্ষেত্র। এ সুযোগ-সুবিধা ব্যবহার করার প্রবণতা ও প্রচেষ্টা মানুষের পক্ষে নিতান্ত স্বাভাবিক এবং অধিকাংশ ক্ষেত্রেই অপ্রতিরোধ্য। কাজেই ছাত্রসম্প্রদায়ভুক্ত কেউ কেউ মধ্যবিত্ত শ্রেণীস্বার্থ উপেক্ষা করতে সক্ষম হলেও সাধারণভাবে তারা এ শ্রেণীর দোষগুণের দ্বারাই মোটামুটিভাবে গুণান্বিত।
কিন্তু মধ্যবিত্তশ্রেণীভুক্ত হলেও ছাত্রসম্প্রদায়ের সাথে অন্যান্যদের কয়েকটি গুরুত্বপূর্ণ পার্থক্য আছে। তাদের বয়স অপেক্ষাকৃত অল্প থাকায় এবং কোন উপার্জন কর্মে তারা সরাসরিভাবে লিপ্ত না থাকার ফলে তাদের মধ্যে শ্রেণীস্বার্থের চেতনা থাকলেও সেটা ততখানি প্ৰবল হয়ে দেখা দেয় না। একারণেই তাদের মধ্যে কিছু পরিমাণ আদর্শ চেতনার পরিচয় পাওয়া যায়। সমাজের দুঃখ-দুর্দশার প্রতি এজন্য তাদের দৃষ্টি স্বভাবতঃই উপার্জনরত মধ্যবিত্তের তুলনায় কিছুটা বেশী পরিমাণে নিবদ্ধ থাকে। সম্প্রদায়গতভাবে ছাত্রদের রাজনীতিতে সক্রিয় অংশগ্রহণের এটাই অন্যতম কারণ।
কিন্তু শিক্ষা এবং আদর্শবাদ ছাত্র রাজনীতির অন্যতম প্রধান নির্ণায়ক হলেও সে রাজনীতির গুরুত্বকে এর দ্বারা ব্যাখ্যা করা চলে না। তার জন্য প্রয়োজন দেশের সাধারণ রাজনৈতিক পরিস্থিতির প্রতি দৃষ্টিপাত করা। একটু লক্ষ্য করলে দেখা যাবে যে ছাত্র রাজনীতি যে যে দেশে যত বেশী প্রবল ও প্রতাপশালী সে দেশে সাধারণ রাজনৈতিক দলগুলির প্রভাব ও সংগঠন ততখানি দুর্বল। এর কারণ দেশের বিবিধ সমস্যার সমাধান সম্পর্কে বৃহত্তর রাজনৈতিক জীবনক্ষেত্রে যদি গঠনমূলক চিন্তা এবং সাংগঠনিক প্রচেষ্টা না থাকে তাহলে সমাজের মধ্যে শিক্ষা এবং আদর্শবাদের দ্বারা উদ্বুদ্ধ ছাত্র সম্প্রদায়ই সেখানে আবির্ভূত হয় রাজনৈতিক শক্তির ভূমিকায়। এ ভূমিকা পালনে ছাত্র সম্প্রদায়ের অনুকূলে আর একটি অবস্থাও সক্রিয়ভাবে সহায়তা করে।
শ্রমিকেরা যেমন তাদের কারখানাকে কেন্দ্র করে একটা সঙ্ঘবদ্ধ জীবন যাপন করে ছাত্ররাও তেমনি মধ্যবিত্ত শ্রেণীভুক্ত হলেও নিজেদের শিক্ষা প্রতিষ্ঠানকে কেন্দ্র করে ছাত্রাবাসে এবং অন্যান্যভাবে কিছুটা সঙ্ঘবদ্ধ জীবন যাপন করার সুযোগ পায়। এর ফলে মধ্যবিত্তের অন্যান্য অংশ থেকে সাংগঠনিক কার্যকলাপ পরিচালনা করার সুবিধা ছাত্র সম্প্রদায়ের ছাত্র হিসাবে অনেক বেশী। সামান্য প্রচেষ্টাতেই তারা নিজেদেরকে অনায়াসে একত্রিত করতে সক্ষম হয়। রাজনৈতিক এবং সাংগঠনিক ক্ষেত্রে এ সুবিধার গুরুত্ব কম নয়।
কাজেই ছাত্র রাজনীতির মূল কারণগুলি হলো দেশে সুষ্ঠু রাজনীতি ও বলিষ্ঠ রাজনৈতিক প্রতিষ্ঠানের অভাব, অল্প বয়স ও শিক্ষার জন্য তাদের আদর্শবাদ ও সমাজচেতনা এবং শিক্ষার প্রয়োজনে তাদের সঙ্ঘবদ্ধ জীবনযাপন। এ কারণগুলির মধ্যে প্রথমটি আবার সব থেকে গুরুত্বপূর্ণ। দেশের রাজনৈতিক প্রতিষ্ঠানসমূহ যদি যথার্থভাবে বিভিন্ন সমস্যার দূরীকরণের প্রতি তাদের প্রচেষ্টাকে পরিচালিত করে তাহলে ছাত্ররাজনীতি সাধারণভাবে খুব বেশী প্রভাবশীল হতে পারে না। কিন্তু এর অন্যথা হলে সেটা সহজেই সম্ভব হয়। এমনকি অনেক ক্ষেত্রে দেখা যায় যে কোন দেশে বৃহৎ এবং সুসংগঠিত রাজনৈতিক দলসমূহ সুষ্ঠুভাবে নানা ক্রিয়াকর্ম পরিচালনা করা সত্ত্বেও কোন বিশেষ গুরুত্বপূর্ণ সমস্যাকে উপেক্ষা করলে সেই বিশেষ ক্ষেত্রে ছাত্র রাজনীতির প্রভাব সে দেশে নিশ্চিতভাবে বৃদ্ধি লাভ করে। এটাই প্রধান কারণ যার জন্য মার্কিন যুক্তরাষ্ট্রে ভিয়েতনাম যুদ্ধকে উপলক্ষ করে সেখানকার ছাত্র সম্প্রদায় আজ রাজনৈতিক জীবনক্ষেত্রে অনেকখানি সক্রিয়। যুক্তরাষ্ট্রের প্রজাতন্ত্রী এবং গণতন্ত্রী উভয় দলই ভিয়েতনামের ক্ষেত্রে চরম প্রতিক্রিয়াশীল নীতি অনুসরণ করে চলেছে। এর কারণ এই যুদ্ধের সাথে উভয় দলেরই শ্রেণীস্বার্থ সরাসরিভাবে যুক্ত। কিন্তু মার্কিন ছাত্র সম্প্রদায় সমশ্রেণীভুক্ত হওয়া সত্ত্বেও নিজেদের বিশেষ সম্প্রদায়গত চারিত্রিক বৈশিষ্ট্যের জন্য সাধারণ প্রজাতন্ত্রী অথবা গণতন্ত্রীর মতো ততখানি কঠিনভাবে শ্রেণীস্বার্থের বন্ধনে আবদ্ধ নয় এবং এজন্যই তারা ভিয়েতনামে ‘গণতান্ত্রিক’ মার্কিনী হামলার বিরুদ্ধে এত জোরালো এবং ব্যাপকভাবে প্রতিবাদ করতে সক্ষম।

কিন্তু এসব সত্ত্বেও ছাত্র রাজনীতির কতকগুলি অন্তর্নিহিত দুর্বলতা আছে, যার মধ্যে সর্বপ্রধান হলো তাদের গঠনগত চরিত্র। এ ক্ষেত্রে তাদের সাথে শিল্পশ্রমিকদের পার্থক্য সহজেই লক্ষিত হবে। ছাত্রেরা সঙ্ঘবদ্ধভাবে শ্রমিকদের মতো বাস করলেও এ জীবন তাদের অতি অল্প-কাল স্থায়ী। অর্থ্যাৎ শ্রমিক তার সমস্ত জীবনব্যাপী শ্রমিকই থাকে কিন্তু রাজনৈতিক চেতনাসম্পন্ন ছাত্রের ছাত্রাবস্থা কয়েক বৎসরের বেশী স্থায়ী হয় না। ছাত্র সম্প্রদায় বজায় থাকলেও ব্যক্তিগতভাবে ছাত্রেরা তাদের অধ্যয়নকালীন জীবন উত্তীর্ণ হয়ে অবতীর্ণ হয় জীবনের বিস্তীর্ণ কর্মক্ষেত্রে, ছড়িয়ে পড়ে শহরে-বন্দরে, দেশ-দেশান্তরে। এর ফলে তাদের মধ্যে সঙ্ঘবদ্ধ জীবন এবং ভাবনাহীন চিত্তের আদর্শবাদ এ দুইয়েরই অবসান ঘটে। নদীর স্রোতের মতো ছাত্র সম্প্রদায় গতিশীল হওয়ার ফলে ব্যক্তিবিশেষ সেই স্রোতের গতিতে ভেসে যায় এবং এই ক্ষণস্থায়িত্বের কিছুতেই ঘোচে না। কর্মীরা কয়েক বছরের অভিজ্ঞতায় শেষের দিকে কিছুটা দক্ষ এবং রাজনৈতিক বিচারবুদ্ধিসম্পন্ন হয়, কিন্তু তারপরই তারা অবতীর্ণ হয় বৃহত্তর জীবনক্ষেত্রে, সুযোগ সুবিধা স্বার্থ রক্ষার রণক্ষেত্রে। ক্ষেত্রবিশেষে অল্প- সংখ্যক ছাত্র পরবর্তী জীবনেও রাজনীতির সাথে জড়িত থাকে কিন্তু যে অসংখ্য ছাত্রদের নিয়ে ছাত্র রাজনীতি তাদের প্রায় সকলেই নিজেদেরকে বিযুক্ত করে সক্রিয় রাজনীতি থেকে। এই গতিশীলতার জন্য ছাত্র রাজনীতির ক্ষেত্রে কোন বলিষ্ঠ এবং দীর্ঘমেয়াদী নেতৃত্বের সম্ভাবনা থাকে না, যেমনটি থাকে কৃষক শ্রমিক এবং অন্যান্য শ্রেণী-স্বার্থভিত্তিক রাজনৈতিক প্রতিষ্ঠান ও আন্দোলনের মধ্যে। ছাত্র সমাজের রাজনীতি এ জন্যেই ক্ষেত্রবিশেষে মধ্যবিত্ত স্বার্থকে উপেক্ষা করে কৃষকশ্রমিক এবং বৃহত্তর জনসাধারণের স্বার্থরক্ষার প্রতি সচেষ্ট হলেও সে চেষ্টা দীর্ঘস্থায়ী হয় না। তাদের ক্রিয়াকর্ম আবার আবর্তিত হতে থাকে মধ্যবিত্ত স্বার্থকে কেন্দ্র করে। এজন্যই রাজনৈতিক প্রতিষ্ঠানে দুর্বলতার কারণে ছাত্র রাজনীতি প্রভাবশালী হলেও তার মধ্যে কোন সুদূরপ্রসারী ও বৈপ্লবিক সম্ভাবনা থাকে না। সে সম্ভাবনা দেখা দেয় একমাত্র তখনই যখন ছাত্র সম্প্রদায় দেশের সর্বপ্রধান বা অন্যতম প্রধান রাজনৈতিক শক্তিতে পরিণত না হয়ে কোন বৃহত্তর ও সংগঠিত রাজনৈতিক আন্দোলন এবং প্রতিষ্ঠানের অবিচ্ছেদ্য অংশরূপে রাজনীতি-ক্ষেত্রে সক্রিয় হয়।
বৃহত্তর রাজনৈতিক আন্দোলনের অবর্তমানে এবং রাজনৈতিক দলগুলির মধ্যে প্রেরণার অভাবে ছাত্র রাজনীতি দেশে সুষ্ঠু নীতি গঠনকার্যে খুব বেশী সহায়ক হয় না। অধ্যয়নকাল উত্তীর্ণ হলে নিজেদের রাজনৈতিক জীবনকে টিকিয়ে রাখার শক্তি তারা এই পরিবর্তিত পরিস্থিতিতে অন্য কোথাও থেকে সঞ্চয় করতে পারে না। এ জন্যে দেখা যায় যে, যে-সমস্ত ছাত্ররা ছাত্রাবস্থায় রাজনীতির মধ্যে খুব বেশী নিমজ্জিত থাকে তারা প্রথমতঃ সচেষ্ট হয় নানাভাবে তাদের ছাত্রজীবনকে দীর্ঘতর করতে এবং পরিশেষে যখন সেটা আর সম্ভব হয় না তখন তারা নিযুক্ত হয় তাদের গার্হস্থ্য জীবন গঠনকার্যে।

পূর্ব পাকিস্তানের ছাত্র রাজনীতিকে বিশ্লেষণ করলে দেখা যাবে যে তার মধ্যে আজ যথেষ্ট সুবিধাবাদ, নৈরাজ্য এবং বিশৃঙ্খলা বিরাজ করছে। এর জন্য ছাত্রদের নিজেদের থেকে দেশের সামগ্রিক অবস্থাই অনেক বেশী দায়ী। কাজেই বর্তমান অবস্থাকে সেই পটভূমিকাতেই বিচার করতে হবে। এ দেশের মধ্যবিত্তের মধ্যে সুবিধাবাদের আধিপত্য উৎকটভাবে বৃদ্ধিলাভ করেছে এবং তার দ্বারা ছাত্র সম্প্রদায়ও এখন দারুণভাবে আচ্ছন্ন। একথা অস্বীকার করার উপায় নেই। এজন্যই দেখা যায় যে এখনকার ছাত্রেরা আগের থেকে রাজনীতি- ক্ষেত্রে অনেক বেশী সক্রিয় হলেও তাদের মধ্যে যথার্থ আত্মত্যাগ এবং স্বার্থহীনতার উদাহরণ খুব উল্লেখযোগ্য নয়। যারা ছাত্ররূপে রাজনীতিতে অংশ নেয় এবং দেশের কল্যাণ কামনা করে এ বিষয়ে তাদের সচেতন হওয়া প্রয়োজন। আশু সুবিধার কথা চিন্তা না করে সমাজের সামগ্রিক মঙ্গলের পরিপ্রেক্ষিতে যদি তারা তাদের কর্মপন্থা নির্ধারণ করে তাহলেই এ দুর্বলতা তারা অনেকাংশে উত্তীর্ণ হতে সক্ষম হবে। শুধু তাই নয়। সে অবস্থায় তাদের চিন্তা এবং কর্মের মধ্যে নৈরাজ্য, বিশৃঙ্খলা এবং মধ্যবিত্তসুলভ সুবিধাবাদের পরিবর্তে দেখা দেবে সুস্থ সমাজ চেতনা এবং শৃঙ্খলাবদ্ধ চিন্তা। একমাত্র তখনই তারা সক্ষম হবে বিভিন্ন সমস্যা ও ঘটনার প্রতিক্রিয়াশীল ও প্রগতিশীল চরিত্র এবং শত্রুমিত্রের ভেদাভেদ নির্ণয় করতে। অন্যথায় শত্রুকে মিত্র ও মিত্রকে শত্রুজ্ঞান করে এবং নানান সমস্যার যথার্থ চরিত্র নির্ণয়ে ব্যর্থ হয়ে তারা নিজেদের চিন্তা ও কর্মের মধ্যে সৃষ্টি করবে নৈরাজ্য যার ফলে দেশের প্রগতিশীল শক্তির পরিবর্তে প্রতিক্রিয়াশীল শক্তিসমূহই হবে অধিকতর সমৃদ্ধ ও শক্তিসম্পন্ন।
ছাত্র রাজনীতির মধ্যে মধ্যবিত্তসুলভ সুবিধাবাদকে একেবারে নিশ্চিহ্ন করা সম্ভব নয়। অন্যদিকে আবার ছাত্রদের পক্ষে বর্তমান অবস্থায় রাজনীতিতে অংশগ্রহণ থেকে বিরত হওয়া অসম্ভব। কারণ রাজনীতি-ক্ষেত্রে ছাত্রদের প্রভাব স্বাভাবিক না হলেও সেটা দেশের সামগ্রিক দুরবস্থার অন্যতম উপসর্গ। দেশের বর্তমান আর্থিক ও রাজনৈতিক দুরবস্থার অবসান না ঘটলে ছাত্র রাজনীতির এ প্রভাবের অবসানও কিছুতেই ঘটবে না।
কাজেই ছাত্রেরা রাজনীতি করবে। এখন প্রশ্ন হলো নানা অসুবিধাজনক অবস্থার মধ্যে এ রাজনীতি কিভাবে দেশের কল্যাণ সাধন করতে পারে। এ প্রশ্ন-বিচার সব দিক থেকেই খুব গুরুত্বপূর্ণ।

সুস্থ সাংস্কৃতিক জীবনগঠনের আন্দোলন প্রগতিশীল রাজনৈতিক আন্দোলনের এক অবিচ্ছেদ্য অংশ। শুধু তাই নয়। কোন কোন ক্ষেত্রে সুস্থ সাংস্কৃতিক আন্দোলন ব্যতীত কোন সুস্থ রাজনৈতিক আন্দোলন সম্পূর্ণ অসম্ভব। পূর্ব পাকিস্তানের বর্তমান অবস্থার পরিপ্রেক্ষিতে একথা বিশেষভাবে প্রযোজ্য।
পূর্ব পাকিস্তানের শিক্ষা এবং সাংস্কৃতিক জীবন আজ পক্ষাঘাতগ্রস্ত। প্রাথমিক থেকে শুরু করে উচ্চতর পর্যায় পর্যন্ত প্রচলিত শিক্ষাব্যবস্থাই এই সংকটের প্রধান কারণ। পাকিস্তান আদর্শবাদী এবং ইসলামী রাষ্ট্র এই অজুহাতে ইচ্ছাকৃতভাবে দেশের শিক্ষা ব্যবস্থাকে, বিশেষতঃ নিম্ন পর্যায়ের শিক্ষাব্যবস্থাকে প্রতিষ্ঠিত করা হয়েছে সাম্প্রদায়িকতার ভিত্তিতে। এর ফলে বাঙলাদেশের সমৃদ্ধ ঐতিহ্যের সাথে পূর্ব পাকিস্তানী ছাত্রদের যোগাযোগ সব দিক থেকে বিচ্ছিন্ন হওয়ার উপক্রম হয়েছে। বাঙলা ভাষার রাষ্ট্রভাষার মর্যাদালাভ হয়ে দাঁড়িয়েছে নিতান্তই মৌখিক ব্যাপার। কারণ বাঙলা ভাষা যে সংস্কৃতি এবং ঐতিহ্যের বাহন সেই সংস্কৃতি ও ঐতিহ্য থেকে বাঙলা ভাষাকে বিচ্ছিন্ন করার ষড়যন্ত্রে এক শ্রেণীর লোক আজ দারুণ সচেষ্ট। এ প্রচেষ্টা যে রাজনৈতিক উদ্দেশ্যমূলক তাতে সন্দেহ নেই। পূর্ব পাকিস্তানের সংস্কৃতিকে পঙ্গু করে তার সমগ্র চিন্তা-ভাবনার মধ্যে সাম্প্রদায়িকতার জাল বিস্তার করতে সক্ষম হলে সত্য অর্থে এ দেশের লোকের পক্ষে কোন প্রগতিশীল আন্দোলনের সূত্রপাত পর্যন্ত করা সম্ভব হবে না একথা খুব সহজবোধ্য। সাম্প্রদায়িকতাকে সহস্র উপায়ে রাজনৈতিক উদ্দেশ্য সাধনের জন্য ব্যবহার করার প্রচেষ্টা পাকিস্তানে অত্যন্ত সক্রিয় এবং যথেষ্ট কার্যকরী। এই প্রচেষ্টার মাধ্যমেই বাঙলাকে রাষ্ট্রভাষারূপে স্বীকৃতি দান করলেও সাম্প্রদায়িক সংস্কৃতির প্রভাব সৃষ্টি দ্বারা তারা বাঙলা ভাষার সত্যিকার চর্চা এদেশে আজ বন্ধ করতে উদ্যত। সাংস্কৃতিক জীবনে এই সূক্ষ্ম রাজনৈতিক চাল পূর্ব পাকিস্তানে অনেকাংশে সফল হয়েছে। এ জন্যেই পশ্চিম পাকিস্তানে ছাত্রেরা নিজেদের ক্ষতিসাধন না করে রমজানের সময় ইস্কুল কলেজ করলেও পূর্ব পাকিস্তানে রমজানের ছুটি ‘ধর্মীয় কারণে অবশ্যই হতে হয়। এবং সেটা হয় প্রধানতঃ ছাত্রদের দাবীর জোরে। এ জন্যই পশ্চিম পাকিস্তানে রবিবারে ইস্কুল কলেজ বন্ধ থাকলেও পূর্ব পাকিস্তানে শুক্রবার হলে সাপ্তাহিক ছুটির দিন। এ জন্যই আমরা আরবী ফারসী বহুল উদ্ভট বাঙলাতে লেখা যে কোন বইকে ইসলামী সাহিত্যের অমূল্য সম্পদ মনে করে আত্মহারা হই এবং সংস্কৃত শব্দ-সম্বলিত বাঙলায় লেখা সাহিত্যকে বিজাতীয় এবং বিধর্মী জ্ঞানে বর্জন করার আওয়াজ তুলি। এই সাম্প্রদায়িক প্রভাবের জন্যই আমরা প্রতিবছর একুশে ফেব্রুয়ারীতে মাতৃভাষার জন্য অশ্রুপাত করলেও নানাভাবে সেই মাতৃভাষার চর্চা এবং প্রগতিকে বদ্ধ এবং রুদ্ধ করার প্রচেষ্টায় সহায়তা করতে দ্বিধাবোধ করি না।
পূর্ব পাকিস্তানে ছাত্র সম্প্রদায় সমাজতান্ত্রিক কারণে রাজনীতি করবে। কিন্তু ছাত্রেরা যদি তাদের এবং সমগ্র দেশের রাজনীতিকে সুস্থ ভিত্তির উপর প্রতিষ্ঠিত করে বর্তমানের কলুষিত রাজনৈতিক আবহাওয়াকে পরিচ্ছন্ন করতে চায় তাহলে তাদেরকে আজ সাংস্কৃতিক জীবনের গুরুত্ব উপলব্ধি করে তার প্রতি দৃষ্টি নিবদ্ধ করতে হবে। তাদেরকে দেখতে হবে এ জীবনকে নানাভাবে পঙ্গু করার জন্য কোন্ কোন্ শক্তি কত বিভিন্ন উপায়ে এখন সক্রিয় এবং এ শক্তিসমূহকে বিনাশ করার উপায় কি। এই সাংস্কৃতিক আন্দোলনের জন্য ছাত্র সম্প্রদায় সম্প্রদায় হিসাবে অত্যন্ত উপযুক্ত। এর মাধ্যমেই তারা পূর্ব পাকিস্তানের সত্যিকার প্রগতিশীল এবং গণতান্ত্রিক আন্দোলনের সূত্রপাতে যথার্থভাবে সহায়ক হতে পারে।
বাঙ্গালীত্ব এবং মুসলমানত্বের মধ্যে বিরোধের কল্পনা সম্পূর্ণভাবে সাম্প্রদায়িকতাসৃষ্ট। ঊনিশ ও বিশ শতকে সমগ্র ভারতবর্ষে, বিশেষতঃ বাঙলাদেশে, সম্প্রদায়গত বিরোধ যত তিক্ত এবং তীব্র হলো, মুসলমানরা অর্থাৎ মধ্যবিত্ত মুসলমানেরা ততই সরে আসার চেষ্টা করলো বাঙলার সংস্কৃতি থেকে। তাদের কাছে বাঙলার সংস্কৃতি মনে হলো বিধর্মী, কাজেই বিজাতীয়। বাঙলা দেশের হিন্দুরা যেহেতু নিঃসন্দেহে বাঙালী এবং মুসলমানেরা যেহেতু হিন্দুর থেকে পৃথক কাজেই তাদের বাঙালী হিসাবে নিজেদের পরিচয় দিতে পারে না। সে পরিচয় দিতে সক্ষম হলে বাঙলা দেশে হিন্দু-মুসলমান বিরোধ কখনও খুব বেশী তীব্র আকার ধারণ করতো না। হিন্দু-মুসলমান সকলেই নিজেদেরকে সমভাবে বাঙালী মনে করলে ধর্মীয় বিরোধের গুরুত্ব অনেকখানি কমে আসতো। কিন্তু সেটা না হয়ে সাম্প্রদায়িকতার প্রভাবে হিন্দু-মুসলমানের বিরোধ গুরুতর আকার ধারণ করলো এবং তার ফলে মুসলমানেরা বাঙালী বলে নিজেদের পরিচয় দিতে শুধু দ্বিধা এবং সঙ্কোচই নয়, অনেকক্ষেত্রে ঘৃণাও বোধ করলো। কারণ তাদের মতে বাঙালী সংস্কৃতির মধ্যে হিন্দু ধর্মের প্রভাব অত্যন্ত প্রবল, কাজেই বাঙালী সংস্কৃতির দ্বারা তাদের মুসলমানত্ব খর্ব হওয়ার সম্ভাবনা।
বাঙালী মুসলমানদের মধ্যে এ চিন্তাধারা আজ নোতুন নয়। এর উৎপত্তি মোটামুটিভাবে ঊনিশ শতকের ইংরেজ রাজত্বকালে। এ সময় তিনটি সংস্কৃতির ধারা বাঙালী মুসলমান মধ্যবিত্তের সংস্কৃতিকে গঠন করতে শুরু করে। এদের প্রথমটি দেশজ, দ্বিতীয়টি ইসলাম ধর্ম ও সামন্ততান্ত্রিক প্রভাবে মধ্যপ্রাচ্য-উদ্ভূত এবং তৃতীয়টি পাশ্চাত্য সংস্কৃতি। ঊনিশ শতকে হিন্দু মধ্যবিত্ত সমাজের মধ্যে দেশজ এবং পাশ্চাত্য সংস্কৃতির যোগাযোগ স্থাপনের ফলে সৃষ্টি হয় অনেক সাংস্কৃতিক আন্দোলনের, যেগুলির দ্বারা বাঙলার সংস্কৃতি হয়ে ওঠে অনেক সমৃদ্ধ ও বৈচিত্র্যময়।
মুসলমানদের ক্ষেত্রে পাশ্চাত্য প্রভাব কিন্তু তাদের সাংস্কৃতিক চেতনার ক্ষেত্রে তেমন কার্যকরী অথবা সুফলপ্রসূ হলো না। এর প্রধান কারণ একদিকে তাদের ইংরেজ বিদ্বেষ এবং অন্যদিকে হিন্দুদের প্রতি বিরূপতা। মুসলমান নবাব বাদশা এবং আমীর ওমরাহদের পতনের পর অভিজাত এবং উচ্চবিত্ত বাঙালী মুসলমান সমাজের মধ্যে এ সময় ক্ষয়িষ্ণুতার লক্ষণ দেখা দেয়। এর ফলে তারা হয়ে ওঠে একদিকে ইংরেজ এবং অন্যদিকে – হিন্দু বিদ্বেষী। ইংরেজ বিদ্বেষের ফলে তারা পাশ্চাত্য শিক্ষাদীক্ষার প্রতি অনেক ক্ষেত্রে হয় বিরূপ মনোভাবসম্পন্ন। আবার হিন্দু বিদ্বেষের ফলে তারা ভারতীয় সংস্কৃতি এবং বাঙলার সংস্কৃতি থেকেও নিজেদেরকে বিচ্ছিন্ন করার চেষ্টা করে। পাশ্চাত্য এবং বাঙালী সংস্কৃতিকে প্রায় অস্বীকার করে অধিকাংশ ক্ষেত্রে তারা গঠন করতে উদ্যত হয় তাদের স্বতন্ত্র ধর্মীয় এবং সাম্প্রদায়িক সংস্কৃতি। এ প্রচেষ্টা যে কৃত্রিম এবং অস্বাভাবিক সেটা তার ব্যর্থতার দ্বারাই অনেকাংশে প্রমাণিত হয়।
অর্থনৈতিক এবং রাজনৈতিক কারণে হিন্দুদের থেকে নিজেদেরকে পৃথক করে দেখার চেষ্টার মধ্যেই ‘আমরা বাঙালী না মুসলমান?’ এ প্রশ্নের উদ্ভব এবং সাম্প্রদায়িক আবহাওয়ার মধ্যেই এ চিন্তাধারার বিকাশ।

‘আমরা বাঙালী না মুসলমান?’ এ প্রশ্ন বাঙলাদেশের মধ্যবিত্ত মুসলমানদের মনকে কিছুদিন থেকে আলোড়িত করে এলেও আজ সেটা আবার অল্পসংখ্যক পূর্ব পাকিস্তানবাসীর মনে নোতুন করে দেখা দিয়েছে। একটু লক্ষ করলেই বোঝা যাবে যে আমরা বাঙালী, না মুসলমান, না পাকিস্তানী? – এ প্রশ্ন তত্ত্বগতভাবে মোটেই অর্থপূর্ণ নয়। অর্থাৎ সোজা কথায় এটা নিতান্তই একটা অর্থহীন প্রশ্ন।
প্রশ্নটির যথার্থ চরিত্রকে বোঝার জন্য অন্য কতকগুলি প্রশ্নের সাথে তার তুলনা এবং সাদৃশ্য বিচার করা প্রয়োজন। কেউ যদি প্রশ্ন করেন, ‘আমরা কি বাঙ্গালী, না মৎস্যভোজী, না সঙ্গীতামোদী, না বিশ্বশান্তিকামী?’ তাহলে প্রশ্নকারীকে অনেকেই অস্বচ্ছ চিন্তা করার দায়ে অভিযুক্ত করবেন। এবং সে অভিযোগ ন্যায়সঙ্গতই হবে। কারণ এটা বোঝার কোন অসুবিধা নেই যে একজন বাঙালীর পক্ষে মৎস্যভোজী, সঙ্গীতামোদী এবং বিশ্বশান্তিকামী হওয়ার পথে কোন বাধা বিপত্তি নেই। এজন্য অর্থপূর্ণভাবে একজনকে মৎস্যভোজী, সঙ্গীতামোদী, বিশ্বশান্তিকামী বাঙালী হিসাবে বর্ণনা করা সম্ভব। অর্থাৎ মৎস্যভোজন, সঙ্গীত-শ্রবণ এবং বিশ্বশান্তিকামনার দ্বারা তাঁর বাঙালীত্ব খর্ব হয় না। এটা হয় না তার কারণ এ কাজগুলির মধ্যে কোন অন্তর্নিহিত দ্বন্দ্ব অথবা বিরোধ নেই। এদের একটির জন্য অন্যদিকে তাই বর্জন করার প্রয়োজন হয় না। ‘আমরা বাঙালী, না মুসলমান, না পাকিস্তানী?’ এই প্রশ্নের ক্ষেত্রেও ঐ একই কথা বলা যেতে পারে।
অপর এক জাতীয় প্রশ্নের সাথে এ প্রশ্নটির তুলনা করলে এ বিষয়ে বক্তব্য আরও কিছু স্পষ্ট হবে। কোন ব্যক্তি যদি প্রশ্ন করেন, ‘আমরা কি হিন্দু, না মুসলমান’ না খৃষ্টান, না অন্য কিছু?’ তাহলে সে প্রশ্নের জবাব হবে একটি : হিন্দু অথবা মুসলমান অথবা খৃষ্টান অথবা অন্য কিছু। কিন্তু এর জবাবে একথা বলা চলে না যে আমরা হিন্দু – মুসলমান — খৃষ্টান। কেউ সে রকম জবাব দিলে সেটা অর্থবোধক হয় না। কারণ কোন ব্যক্তি একই সাথে হিন্দু, মুসলমান, খৃষ্টান হতে পারেন না। তিনি হিন্দু হলে তাঁর পক্ষে মুসলমান অথবা খৃষ্টান হওয়া সম্ভব নয়। আবার মুসলমান হলে তিনি হিন্দু অথবা খৃষ্টান হতে পারেন না। এগুলি বিভিন্ন ধর্মমত, কাজেই এক্ষেত্রে এক মত পোষণ করলে অন্য মতকে বর্জন এবং পরিত্যাগ করতেই হবে। কাজেই ‘আমরা হিন্দু, না মুসলমান, না খৃষ্টান?’ এ প্রশ্নের একটা সোজাসুজি উত্তর পাওয়া সম্ভব এবং সে উত্তর দান কালে একটিকে বেছে নিয়ে অন্যগুলিকে বর্জন না করলে প্রশ্নটির কোন যথার্থ উত্তর দেওয়া সম্ভব নয়।
উপরের প্রশ্ন বিচার থেকে স্পষ্ট বোঝা যায় যে ‘আমরা কি বাঙালী, না মুসলমান, না পাকিস্তানী?’ এ প্রশ্নটির সাথে ‘আমরা কি মুসলমান, না হিন্দু, না খৃষ্টান?’ এ প্রশ্নের চরিত্রগত প্রভেদ আছে। প্রথমোক্ত প্রশ্নটি সত্যঅর্থে প্রশ্নই নয়। কারণ তার মধ্যে ‘বাঙালী’, ‘মুসলমান’ এবং ‘পাকিস্তানী’ এই তিনটি শব্দকে পরস্পরবিরোধী হিসাবে ব্যবহার করা হলেও আসলে সেগুলি মোটেই পরস্পরবিরোধী নয়। বাঙালী, মুসলমান এবং পাকিস্তানীর মধ্যে কোন অন্তর্নিহিত বিরোধ অথবা দ্বন্দ্ব সেই অর্থাৎ একই ব্যক্তি পাকিস্তানী বাঙালী মুসলমান হিসাবে নিজের পরিচয় স্বাচ্ছন্দে এবং অর্থপূর্ণভাবে দিতে পারেন। এটা পারেন বলেই ‘আমরা বাঙালী, না মুসলমান, না পাকিস্তানী?’ এ প্রশ্ন অর্থহীন, যেমন অর্থহীন ‘আমরা কি বাঙালী, না মৎস্যভোজী, না সঙ্গীতামোদী, না বিশ্বশান্তিকামী?’ এ প্রশ্ন।
উপরে দুই জাতীয় প্রশ্নের মৌলিক চরিত্রগত প্রভেদ থাকলেও ‘আমরা বাঙালী, না মুসলমান, না পাকিস্তানী?’ এ প্রশ্নটি করার সময় প্রশ্নকারীরা ধরে নেন যে তাঁদের প্রশ্নের অন্তর্গত শব্দগুলির অর্থ পরস্পরবিরোধী, কাজেই একটিকে গ্রহণ করলে অন্যগুলিকে বর্জন না করে সেটা সম্ভব হয় না। অর্থাৎ তাঁরা মনে করেন বাঙালী হলে মুসলমান অথবা পাকিস্তানী হওয়া চলে না। এই ভুল ধারণা নিয়ে শুরু করার ফলে তাঁদের সমস্ত চিন্তা এবং যুক্তিই ভুল পথে চালিত হয়।

কিন্তু বাঙালী বলতে কাদেরকে বোঝায়? এর উত্তর খুবই সহজ। বাঙলা দেশের যে – কোন অংশে যারা মোটামুটি স্থায়ীভাবে বসবাস করে, বাঙলা ভাষায় কথা বলে, বাঙলা দেশের আর্থিক জীবনে অংশগ্রহণ করে এবং বাঙলার ঐতিহ্যকে নিজেদের ঐতিহ্য বলে মনে করে, তারাই বাঙালী। কাজেই কে কোন্ ধর্মাবলম্বী সে প্রশ্ন এক্ষেত্রে খুব বেশী প্রাসঙ্গিক নয়। হিন্দু মুসলমান বৌদ্ধ খৃস্টান যে-কোন ধর্মাবলম্বী লোকই যদি বাঙলাদেশে বসবাস করে, বাঙলায় কথা বলে, বাঙলার আর্থিক জীবনে অংশ গ্রহণ করে এবং বাঙলার ঐতিহ্যকে সাধারণভাবে নিজেদের ঐতিহ্য বলে মনে করে তাদের তাকে বাঙালী বলার অথবা তার নিজের পক্ষ থেকে বাঙালী হিসাবে পরিচিত হওয়ার কোন অসুবিধা হয় না। কিন্তু একথাও আবার অস্বীকার করার উপায় নেই যে বাঙলাদেশের মুসলমানেরা অনেকক্ষেত্রে নিজেদেরকে বাঙালী বলে পরিচয় দিতে দ্বিধা এবং সঙ্কোচ বোধ করেন। এই দ্বিধা এবং সঙ্কোচের উৎপত্তি সাম্প্রদায়িকতায়। সাম্প্রদায়িকতার জন্যই বাঙলার সাধারণ সংস্কৃতি এবং ঐতিহাসিক মুসলমানেরা নিজেদের সংস্কৃতি এবং ঐতিহ্য বলে স্বীকার করতে সহজে প্রস্তুত হন না।
পাকিস্তান প্রতিষ্ঠার পূর্বে একথা সত্য ছিল এবং এখনও পূর্ব বাঙলার অনেক শিক্ষিত মধ্যবিত্ত মুসলমানের মনে এ সংশয় এবং প্রশ্ন রীতিমতো জাগ্রত। তাঁদের ধারণা আমরা বাঙালী বলে নিজেদের পরিচয় দিলে হয় রাষ্ট্রদ্রোহিতা নয় ইসলাম – বিরোধিতা করে বসবো। এ ধারণা যে কত ভ্রান্ত সেটা অন্যান্য দেশ এবং জাতির ইতিহাসের কতা স্মরণ করলে সহজেই বোঝা যাবে।

দ্বিতীয় মহাযুদ্ধের পর জার্মানী দ্বিধাবিভক্ত হয়। ফলে তার পূর্ব অংশ হয় কম্যুনিস্ট এবং পশ্চিম অংশ হয় পশ্চিমী গণতন্ত্রের অন্তর্ভুক্ত। কাজেই জার্মানীর এই দুই অংশভুক্ত রাষ্ট্রদ্বয়ের দর্শন সম্পূর্ণ স্বতন্ত্র। শুধু তাই নয়। তারা বিশেষ অর্থে পরস্পরবিরোধী। কিন্তু পরস্পরবিরোধী জীবনদর্শনের জন্যে তাদের এক অংশ নিজেকে জার্মান এবং অপর অংশ নিজেকে অ-জার্মান বলে মনে করে না। তারা বিভিন্ন রাষ্ট্রভুক্ত হলেও জার্মানীর বিভিন্ন অংশের অধিবাসী, জার্মান ভাষায় তারা কথা বলে এবং জার্মানীর ঐতিহ্যকে নিজেদের ঐতিহ্য বলে মনে করে। এ ক্ষেত্রে উভয় অংশের আর্থিক জীবন স্বতন্ত্র হলেও তাদের পক্ষে নিজেদেরকে জার্মান বলে পরিচয় দেওয়ার কোন অসুবিধা হয় না। কম্যুনিস্ট পূর্ব জার্মানীর সরকার অথবা লোকেরা একথা ভাবে না যে পূর্ববর্তীকালে যাঁরা জার্মান সাহিত্য, সঙ্গীত, চিত্রকলা ইত্যাদি সৃষ্টি করেছেন তাঁরা কম্যুনিস্ট ছিলেন না, ছিলেন বুর্জোয়া শ্ৰেণীভুক্ত কাজেই তাঁদের সৃষ্টিকার্য বর্তমান পূর্ব জার্মানীর ঐতিহ্যের অন্তর্গত নয়। উপরন্তু তারা পূর্ববর্তীদের মধ্যে দিয়ে প্রবাহিত জার্মানীর ঐতিহ্যকে সম্পূর্ণভাবে আত্মসাৎ করে এক নতুন সংস্কৃতি সৃষ্টি করতে আজ সচেষ্ট। জার্মানীর সাথে বাঙলা দেশের তুলনা সেদিক দিয়ে অনেকখানি প্রাসঙ্গিক। কারণ বাঙলাদেশও বিভক্ত হয়ে দুই রাষ্ট্রের অন্তর্ভুক্ত হয়েছে এবং এই দুই অংশের অধিকাংশ অধিবাসীদের ধর্মও স্বতন্ত্র। কিন্তু পূর্ব ও পশ্চিম জার্মানীর অধিবাসীরা যে ভয় কোন সময়েই করে না সেই ভয়ে আমরা অহরহ আড়ষ্ট এবং আতঙ্কিত। পূর্ব-পাকিস্তানী মধ্যবিত্ত মুসলমানদের অনেকের ধারণা যে বাঙালী হিসাবে নিজেদের পরিচয় দিলে ধর্মনাশ হবে, তাদের রাষ্ট্রের বুনিয়াদ শিথিল হবে। মুসলমানদের সাংস্কৃতিক দৃষ্টিভঙ্গীর মধ্যে ভারসাম্যের এই অভাবই তাদের সৃষ্টিহীনতার জন্যে অনেকাংশে দায়ী। এ কারণেই তারা সাংস্কৃতিক ক্ষেত্রে হতবুদ্ধিতা উত্তীর্ণ হয়ে দিক নির্ণয় করতে আজ পর্যন্ত সমর্থ হয় নি।

শুধু জার্মানী নয়, পৃথিবীর অপরাপর বহু দেশই সাম্রাজ্যবাদের মহিমার দ্বিধাবিভক্ত হয়েছে এবং তাদের দুই অংশের মধ্যে আর্থিক জীবন এবং সাধারণ দৃষ্টিভঙ্গীর পার্থক্য যথেষ্ট I কিন্তু তা সত্ত্বেও তারা উভয়পক্ষই নিজেদেরকে আইরিশ, ভিয়েত্নামী, কোরীয় ইত্যাদি বলে পরিচয় দিতে কোন প্রকার দ্বিধা অথবা সঙ্কোচ বোধ করে না। শুধু তারাই নয়। বাঙলা দেশের মত পাঞ্জাব প্রদেশও দেশবিভাগের সময় দুই ভাগে বিভক্ত হয় এবং তার এক অংশ হয় পাকিস্তানের অন্তর্ভুক্ত। পাকিস্তানী পাঞ্জাবের অধিবাসীরা পাঞ্জাবী বলে নিজেদের পরিচয় দিতে কোন প্রকার সঙ্কোচ অথবা দ্বিধাবোধ করে এর প্রমাণ আজ পর্যন্ত পাওয়া যায় নি। পূর্ব ও পশ্চিম পাঞ্জাবের অধিবাসীরা সকলেই দুই রাষ্ট্রের অন্তর্ভুক্ত হওয়া সত্ত্বেও পাঞ্জাবী হিসাবে পরিচিত এবং তাদের এই পরিচয় দানের ফলে তাদের ধর্মনাশ হচ্ছে আর তারা রাষ্ট্রের বুনিয়াদ ধ্বংস করছে এ অভিযোগ কেউ করছে না। এ বাধা-নিষেধ এবং চিন্তার বিকৃতি একমাত্র বাঙালীদের মধ্যেই বিশেষভাবে দেখা যাচ্ছে এবং এর জন্যে বাঙালীরা নিজেরাই বহুলাংশে দায়ী। শত শত বছর ধরে একই দেশে বসবাসকারী সংখ্যাগরিষ্ঠ লোকদের পক্ষে সেই দেশ এবং তার ঐতিহ্যকে অস্বীকার করার প্রচেষ্টা ‘বাঙালী মুসলমান’ ছাড়া অন্য কেউ কখনো করেছে অথবা করার চেষ্টা পর্যন্ত করেছে তার কোন উদাহরণ নেই। এটাই অন্যতম কারণ যার জন্যে বাঙালী মুসলমানেরা আজ পর্যন্ত নিজেদের সঠিক পরিচয় নির্ধারণ করতে সক্ষম হয় নি এবং তার ফলে সাহিত্য-সংস্কৃতি এবং জীবনের অন্যান্য ক্ষেত্রে তারা উল্লেখযোগ্য কোন সৃষ্টি করতেও সমর্থ হয় নি।
ইংরেজী ভাষাভাষী লোকেরা-হোক তারা ইংরেজী, আমেরিকান, ক্যানাডীয়ান, অষ্ট্রেলিয়ান বা অন্য কিছু – যে এক সাধারণ সাংস্কৃতিক ধারার অন্তর্গত একথা তারা অস্বীকার করে না। শুধু তাই নয়। এই স্বীকৃতির দ্বারা তারা যে নিজেদের রাষ্ট্রের ভিত্তিকে দুর্বল করেছে এ চিন্তা তাদের মনেও আসে না। কিন্তু পূর্ব পাকিস্তানে কেউ যদি বলে যে আমরা পূর্ব এবং পশ্চিম বাঙলার বাঙলা ভাষাভাষী লোকেরা সাধারণভাবে একই সাংস্কৃতিক ধারার এবং ঐতিহ্যের অন্তর্গত তাহলে তখনই অনেকের মনে রাষ্ট্রদ্রোহিতার প্রশ্ন ওঠে। তারা তৎক্ষণাৎ মনে করে যে এই স্বীকারোক্তি দ্বারা আমরা ইসলাম এবং পাকিস্তানকে অস্বীকার এবং ধ্বংস করার চেষ্টা করছি। কিন্তু সঙ্গীতচর্চার জন্যে মাছ খাওয়া নিষিদ্ধ করার যে কোন প্রয়োজন নেই একথা তাদেরকে বোঝাবে কে?

বাঙালী মুসলমানেরা বিদ্যাসাগর, বঙ্কিমচন্দ্র এমনকি মাইকেল রবীন্দ্রনাথকে পর্যন্ত নিজেদের তথাকথিত ঐতিহ্য থেকে বাদ দেওয়ার জন্যে আপ্রাণ চেষ্টা করেন। তাঁদের ধারণা বঙ্কিমচন্দ্র, শরৎচন্দ্র, মাইকেল, রবীন্দ্রনাথ যে সংস্কৃতির ধারক ও বাহক সে সংস্কৃতি শুধুমাত্র হিন্দু সংস্কৃতি, কাজেই মুসলমানদের পক্ষে বর্জনীয়। এ উন্মত্ততার উদাহরণ অন্য কোন দেশের ইতিহাসে পাওয়া মুস্কিল। টলষ্টয় একজন বিশ্বাসী খৃষ্টান ছিলেন এবং তাঁর গল্প উপন্যাস এবং অন্যান্য লেখার মাধ্যমে তিনি খৃষ্টধর্মের বাণীই প্রচার করেছেন। বিপ্লবের পর কিন্তু তাঁর খৃষ্টধর্মপ্রীতির জন্য সোভিয়েত ইউনিয়ন ধর্ম বিরোধী হওয়া সত্ত্বেও তাঁর মত একজন সৃষ্টিশীল লেখককে বর্জন করেনি। উপরন্তু তাঁকে উপযুক্ত সম্মানের সাথে স্বীকার করে নিয়ে তারা নোতুনভাবে নির্মাণ করেছে তাদের সাহিত্য-সংস্কৃতির ভিত্তি। টলষ্টয়কে সোভিয়েট ইউনিয়ন এই স্বীকৃতিদানের প্রধান কারণ তিনি অত্যন্ত উঁচু দরের সৃষ্টিশীল রাশিয়ান লেখক। তাঁকে এবং তাঁর মত অপরাপর শিল্পীদেরকে বাদ দিয়ে রাশিয়ান সংস্কৃতির কথা চিন্তা করলে সে চিন্তা নিতান্তই অক্ষম হতে বাধ্য। শুধু তাই নয়। বিপ্লবপূর্ব যুগের শিল্পী সাহিত্যিকেরা বিপ্লবের দর্শনে বিশ্বাসী নন এই অজুহাতে যদি তাদেরকে বর্জন করা হতো তাহলে রাশিয়ান সাহিত্য সংস্কৃতির মধ্যে যা কিছু সৃষ্টিশীল এবং মহৎ সেগুলিই বাদ পড়তো এবং তার ফলে সমসাময়িক রাশিয়ান সংস্কৃতির দারিদ্র্য উৎকট আকার ধারণ করতো। রাশিয়ান শিল্পী সাহিত্যিকদের অনেক সময় সরকার সমাজবিরোধী ইত্যাদি আখ্যা দিয়েছে কিন্তু রাশিয়ান হওয়ার জন্যে তাদেরকে কখনো শাস্তি পেতে হয় নি।
আমরা পূর্ব পাকিস্তানের বাঙালীরা এই সত্যকে যতদিন পর্যন্ত না যথার্থভাবে উপলব্ধি করবো অর্থাৎ যতদিন না আমরা চণ্ডীদাস, বিদ্যাসাগর, বঙ্কিমচন্দ্র, মাইকেল মধুসূদন, রবীন্দ্রনাথ, শরৎচন্দ্র, অতুলপ্রসাদ, অবনীন্দ্রনাথ প্রভৃতিকে নিজেদের সাহিত্য সংস্কৃতির ঐতিহ্যের ধারক এবং বাহক হিসাবে গণ্য এবং স্বীকার করতে শিখবো ততদিন পর্যন্ত আমাদের সংস্কৃতির মধ্যে সৃষ্টির গতিবেগ সঞ্চার করতে আমরা সমর্থ হবো না। আমাদের চারিধারে নানাপ্রকার কৃত্রিম বাধার দেওয়াল তুলে আমরা নিশ্চল ডোবার পানিতেই শুধু অবগাহন করবো। এর বেশী অন্য কিছু সংস্কৃতিক্ষেত্রে আমাদের দ্বারা আর সম্ভব হবে না।

পূর্ব পাকিস্তান কৃষিপ্রধান দেশ, সে জন্যে নগরবাসী মধ্যবিত্তের সংখ্যা এখানে অনুপাতে অনেক কম। কিন্তু বাঙালী সংস্কৃতি বলতে সাধারণত; আমরা যা বুঝি সে সংস্কৃতি মোটামুটিভাবে এই অল্পসংখ্যক মধ্যবিত্তেরই সংস্কৃতি। দেশের অগণিত কৃষক শ্রমিকের মধ্যে যে সংস্কৃতি আজও প্রচলিত তার মধ্যে পরিবর্তনের চাঞ্চল্য কিছু কিছু এলেও তাদের সাধারণ সংস্কৃতির ধারা এবং জীবনযাত্রা পূর্বের নির্দিষ্ট খাতেই প্রবাহিত। একথা পশ্চিম বাঙলার গ্রাম্য সংস্কৃতির ক্ষেত্রেও প্রায় সমানভাবে প্রযোজ্য।
হিন্দু মধ্যবিত্তের সাথে মুসলমান মধ্যবিত্তের অর্থনৈতিক এবং রাজনৈতিক সংঘর্ষের প্রভাব বাঙলাদেশের সাধারণ সাংস্কৃতিক জীবনে ছায়াপাত করে। এর ফলে মুসলমান মধ্যবিত্ত বাঙালী সংস্কৃতিকে হিন্দু সংস্কৃতি বলে ধরে নিয়ে চেষ্টা করে তাকে বর্জন করতে। এবং এই প্রচেষ্টার মধ্যেই বাঙালী সংস্কৃতির সংকটের যথার্থ পরিচয় পাওয়া যায়। কিন্তু মধ্যবিত্তের আর্থিক এবং রাজনৈতিক জীবনের সংকট তাদের সাংস্কৃতিক জীবনে এই দুর্যোগ সৃষ্টি করলেও তার সাথে সাধারণ গ্রাম্য মুসলমানদের বিশেষ কোন যোগাযোগ থাকেনি। গ্রাম বাঙলার সংস্কৃতিক্ষেত্রে বহুকাল পূর্ব থেকেই হিন্দু-মুসলমানের সামাজিক ও ধর্মীয় ভাবধারার সমন্বয় তুলনায় অনেকখানি সার্থক হয়েছিল বাঙলার লোকসাহিত্যেই তার অন্যতম প্রধান স্বাক্ষর। মুসলমান মধ্যবিত্তের জীবনক্ষেত্রে যে সাংস্কৃতিক সংকট আমরা লক্ষ্য করি সে সংকট সাধারণ গ্রাম্য মুসলমানদের মধ্যে আজও অনুপস্থিত। রাষ্ট্রীয় এবং সামাজিক পরিবর্তনের অনেক ঢেউ এদেশের উপর দিয়ে প্রবাহিত হলেও গ্রাম বাঙলার মধ্যে এ জাতীয় সংকট এখনো সৃষ্টি হয়নি। কারণ এ সংকট মুখ্যতঃ সাম্প্রদায়িকতা-সৃষ্ট এবং মধ্যবিত্ত শ্রেণীই এই সাম্প্রদায়িকতার জনক।
মুসলমান বাঙালীর জীবনে এই সাংস্কৃতিক সমস্যা সাম্প্রদায়িকতার সমসাময়িক। সাম্প্রদায়িকতা যখনই তীব্র আকার ধারণ করেছে ‘আমরা বাঙালী না মুসলমান?’ – এ প্রশ্ন তখনই আনুপাতিক প্রচণ্ডতার সাথে মাথা তুলে এ সাংস্কৃতিক সংকটকে করে তুলেছে দুরূহতর। এজন্যেই সাম্প্রদায়িকতা যে পর্যন্ত আমাদের মানসলোকে রাজত্ব করবে সে পর্যন্ত আমরা এই সাংস্কৃতিক সংকটের হাত থেকে রেহাই পাবো না। এ সংকট উত্তীর্ণ হওয়ার একমাত্র পথ সাম্প্রদায়িকতাকে সর্বস্তরে এবঙ সর্বভাবে খর্ব করা এবং উত্তীর্ণ হওয়া। এ প্রচেষ্টায় সফলকাম হলে ‘আমরা বাঙালী, না মুসলমান, না পাকিস্তানী?’ এ ধরনের অদ্ভুত প্রশ্ন বাঙালী মুসলমানেরা আর কোনদিন নিজেদের কাছে উত্থাপন করবে না। এবং তখনই তারা সঠিকভাবে নির্ণয় করতে সক্ষম হবে নিজেদের জাতীয় এবং সাংস্কৃতিক পরিচয়
আমাদের সংস্কৃতির চরিত্র নিয়ে পূর্ব পাকিস্তানে এখন যে বিতর্কের সূত্রপাত হয়েছে তা দ্বারা একথাই প্রমাণিত হয় যে আমরা এখনো যথাযথভাবে নিজেদের জাতীয় এবং সাংস্কৃতিক পরিচয় নির্ধারণে সমর্থ হইনি। এসব ক্ষেত্রে যে বিভ্রান্তি, নৈরাজ্য এবং হতবুদ্ধিতা আজ পরিলক্ষিত হচ্ছে তার উৎপত্তি আমাদের বহুদিনের কুসংস্কার ও হীনমন্যতার মধ্যে। অন্যান্য দেশের মতো আমাদের দেশেও ধর্মকে ক্ষুদ্র স্বার্থসাধনের কাজে ব্যবহার করার ব্যাপারটি নোতুন কোন ঘটনা নয়। এই পুরাতন অভ্যাসের জোরেই এখন এক শ্রেণীর লোকে সাংস্কৃতিক আলোচনার ক্ষেত্রে ধর্মকে নিয়ে অনেক অবান্তর বিতর্কে অবতীর্ণ হয়েছে। ধর্মের একটি বিশিষ্ট স্থান অনেকের জীবনে আছে এবং সে কারণে তাঁদের ব্যক্তিগত জীবনও ধর্মনিষ্ঠ। এঁরা ব্যক্তিগত জীবনের বাইরে ধর্মকে নিয়ে টানাটানি করেন না এবং এঁদের ধর্মচর্চার দ্বারা সমাজের প্রগতিও ব্যাহত হয় না। সেটা হয় তাদের দ্বারা যারা ধর্মকে টেনে আনে অন্যান্য ক্ষেত্রে। এ মনোবৃত্তি এবং প্রচেষ্টার নামই সাম্প্রদায়িকতা।
সাম্প্রদায়িকতার দ্বারা ধর্মের গৌরব বৃদ্ধি তো হয়ই না উপরন্তু সত্যিকার ধর্মচর্চা তার দ্বারা ব্যাহত হয় এবং ধার্মিক লোকেরা তার দ্বারা লাভবান হয় তাদের নিজেদের জীবন আর যাই হোক ধর্মগত নয়। তারা যে বস্তুগত জীবনের বিবিধ উপকরণসমূহ এবং পার্থিব জীবনের মোহের প্রতি উদাসীন ও অনাসক্ত একথা বললেও সত্যের যথেষ্ট অপলাপ হবে। ধর্মের প্রতি আমাদের দেশের অসংখ্য সৎ এবং বিশ্বাসপ্রবণ মানুষের যে দুর্বলতা আছে তাকে নানাভাবে ব্যবহার করতে তারা দ্বিধা অথবা সঙ্কোচ বোধ করে না। এজন্যেই অনেক সময় সাম্প্রদায়িক হিন্দু-মুসলমান ধর্মের নামে হাজার রকম সমাজবিরোধী কাজকর্ম তো করেই এমনকি নিরপরাধ মানুষের জীবননাশ থেকেও বিরত হয় না।
সংস্কৃতি-প্রসঙ্গে বর্তমানে যে আলোচনা ও বিতর্ক শুরু হয়েছে সে আলোচনা ও স্বার্থচিন্তা ও কুসংস্কারের পরিবর্তে যুক্তি বিবেচনা এবং সমাজ ও ইতিহাস চেতনার দ্বারা পরিচালিত হলে তার মাধ্যমে পাকিস্তানের বাংলাভাষাভাষী জনসাধারণ নিজেদের সত্যিকার ঐতিহ্যিক ও সাংস্কৃতিক চরিত্রের সাথে পরিচিত হতে সক্ষম হবে। এ প্রচেষ্টার গুরুত্ব এখন অত্যন্ত বেশী। সমস্যাটির সমগ্র রূপের চেতনা মধ্যবিত্তশ্রেণীর এক অংশের মধ্যে দেখা দিলেও আমাদের দেশের অগণিত দরিদ্র ও নিপীড়িত জনগণের স্বার্থও এই সমস্যার সাথে জড়িত। বর্তমানে এই সাংস্কৃতিক চেতনা ও বিতর্ককে মধ্যবিত্তসুলভ বিলাসপ্রবণতা বলে বর্ণনা করলে মারাত্মক ভুল করা হবে। এর অসম্প্রদায়িক চরিত্র শুধু যে এ দেশের সাংস্কৃতিক আকাশকেই দুর্যোগমুক্ত করবে তাই নয়, অন্যান্য ক্ষেত্রেও এর সুফল অবশ্যম্ভাবী। কাজেই সংস্কৃতিকে সাম্প্রদায়িক প্রভাবমুক্ত করার প্রচেষ্টা সমগ্র পাকিস্তানের সাধারণ মানুষের স্বার্থরক্ষার প্রচেষ্টা। এ আন্দোলনে তাই যাঁরা সত্য অর্থে ধর্মনিষ্ঠ এবং যাঁরা ধর্ম নিরপেক্ষ তাঁরা উভয়েই সমান উপযোগিতার সাথে অংশগ্রহণ করতে পারেন।
এ বইটির প্রবন্ধগুলির মধ্যে ‘ঊনিশ শতকে মুসলিম শিক্ষা ও মাতৃভাষা চর্চা’ ব্যতীত অন্য সবগুলি ইতিপূর্বে রাজশাহী থেকে প্রকাশিত পূর্বমেঘ, বনানী ও উত্তর-অন্বেষাতে এবং চট্টগ্রাম ও ঢাকা থেকে প্রকাশিত সংকলন পদাতিক ও বাইশে শ্রাবণে প্রকাশিত হয়েছে। ‘বাঙালী সংস্কৃতির সংকট’ প্রবন্ধটি আহমেদুর রহমানের প্রথম মৃত্যু-বার্ষিকী উপলক্ষে ঢাকাতে আয়োজিত একটি আলোচনা সভায় মূল ভাষণ হিসাবে গঠিত এবং ‘স্মরণ’ নামক সংকলনে প্রকাশিত হয়।
প্রবন্ধগুলি লেখার সময় যাঁদের উপদেশ ও সমালোচনা দ্বারা সব থেকে বেশী উপকৃত হয়েছি তাঁদের মধ্যে অধ্যাপক আবদুর রাজ্জাকের নাম প্রথমেই উল্লেখযোগ্য। ‘ঊনিশ শতকে মুসলিম শিক্ষা ও মাতৃভাষা চর্চা’ প্রবন্ধটি লেখার প্রয়োজনীয়তা তাঁর সাথে আলোচনার ফলেই সঠিকভাবে উপলব্ধি করি। অন্যান্যের মধ্যে অধ্যাপক সালাহ্উদ্দীন আহমদ এবং অধ্যাপক মুস্তাফা নূরউল ইসলামের কাছেও আমি যথেষ্ট কৃতজ্ঞ। অধ্যাপক আনিসুজ্জামান শুধু যে তাঁর মূল্যবান সমালোচনা দ্বারা কতকগুলি ভুলত্রুটি সংশোধনে আমাকে সাহায্য করেছেন তাই নয়, নিজের অনেক মূল্যবান সময় নষ্ট করে বইটির প্রুফও দেখে দিয়েছে। এ সবকিছুর জন্য তাঁর কাছে আমার ব্যক্তিগত ঋণ অপরিশোধ্য। এ বইয়ে যে মতামত ব্যক্ত করা হয়েছে তার সম্পূর্ণ দায়িত্ব আমার নিজের।
স্নেহভাজন আবু নাহিদ বইটি তাড়াতাড়ি প্রকাশ করার জন্য আমাকে যে শুধু তাগিদ দিয়েছে তা নয়, নিজেই তার প্রকাশনার ভারও গ্রহণ করেছে। এজন্য তার কাছেও আমি কৃতজ্ঞ।

‘সংস্কৃতির সংকট’ ১৯৬৭ সালে যখন প্রথম প্রকাশিত হয় তখন পূর্ব বাঙলার কেন্দ্রীয় পাকিস্তান সরকারের জাতিগত নিপীড়নের নীতি ভাষা, সাহিত্য, সঙ্গীত, শিল্প, সংস্কৃতি সব ক্ষেত্রেই একটা নির্দ্দিষ্ট রূপ পরিগ্রহ করেছিলো। সে সময়ে সাম্প্রদায়িক সংস্কৃতি প্রচারের প্রচেষ্টা সরাসরি সরকারী তত্ত্বাবধানে অনেকখানি সংগঠিত হয়েছিলো এবং অনেক বিচিত্র পথে সংস্কৃতিক্ষেত্রে নৈরাজ্য সৃষ্টি করতে নিযুক্ত ছিলো।
এই নৈরাজ্যের প্রত্যক্ষ শিকার তখন মূলতঃ ছিলো মধ্যশ্রেণী। আসলে সেই পর্যায়ে মুসলিম লীগের দ্বিজাতি তত্ত্ব মধ্যশ্রেণীর মধ্যে পূর্বের থেকে অনেক ব্যাপকভাবে আলোচিত হচ্ছিলো এবং সরকারও ভাষাভিত্তিক জাতীয় চেতনার উন্মেষকে ধর্ম সম্প্রদায় ভিত্তিক জাতীয়তাবাদের প্রচারণার দ্বারা মোকাবেলা করা ও বাধা দেওয়ার চেষ্টা করেছিলো।
পূর্ব বাঙলা পাকিস্তানের অন্তর্গত হওয়ার পর থেকেই সংস্কৃতিক্ষেত্রে যে সংকটের সূত্রপাত সাধারণভাবে হয়েছিলো সেই সংকটই তখন একটা তীব্র আকার ধারণ করেছিলো। ‘আমরা বাঙালী না পাকিস্তানী না মুসলমান’— এই প্রশ্নের মধ্যেই সেই সংকটের সর্বোচ্চ অভিব্যক্তি ঘটেছিলো।
বাঙলাদেশে রাষ্ট্র প্রতিষ্ঠিত হওয়ার পর অনেকে ভেবেছিলেন যে ‘আমরা বাঙালী না পাকিস্তানী না মুসলমান’, এই প্রশ্নের সুষ্ঠু মীমাংসা হয়ে গেছে। অর্থাৎ বাঙালীত্বের জয় মুসলমানত্বের ওপর প্রতিষ্ঠিত হয়েছে এবং ধর্ম ব্যক্তিগত বিশ্বাসের বস্তুতে পরিণত হয়ে রাজনীতির অঙ্গন থেকে বিদায় নিয়েছে অর্থাৎ এদেশ সাম্প্রদায়িকতা ও জীবনের বিভিন্ন ক্ষেত্রে সাম্প্রদায়িক চিন্তার অবসান ঘটেছে।
কিন্তু অল্পকাল পরেই ১৯৭২ সালের মধ্যেই দেখা গেলো যে বাস্তবতঃ তা ঘটে নি। বাঙলাদেশে সাম্প্রদায়িকতা পূর্বের মতো প্রবল প্রতাপান্বিত না হলেও তার প্রভাব যথেষ্ট প্রবল আছে এবং জনগণের চিন্তা ক্ষেত্রে তা এখনো পর্যন্ত নানান বিভ্রান্তি সৃষ্টি করছে। সরকার বাহ্যতঃ একটা ধর্মনিরপেক্ষ এবং অসাম্প্রদায়িক চরিত্র পরিগ্রহ করলেও জাতীয়তাবাদকে বাঙলাদেশ রাষ্ট্রের একটা ভিত্তি হিসেবে দাঁড় করানোর পর থেকে এই বিভ্রান্তি আরও বৃদ্ধি পেয়েছে। কারণ পূর্ব বাঙলায় বাঙলাদেশ নামে যে নোতুন রাষ্ট্র প্রতিষ্ঠিত হয়েছে সে রাষ্ট্রের অধিবাসীদেরকে একটি পৃথক ও স্বতন্ত্র জাতি হিসেবে আখ্যায়িত করা হয়েছে কিন্তু কি ভিত্তিতে তারা হঠাৎ একটা জাতিতে পরিণত হলো তার কোন ব্যাখ্যা দেওয়া হয় নি।
পূর্ব বাঙলার অধিবাসীরা বাঙালী, এই কথা বলে আমরা ‘বাঙালী না মুসলমান না পাকিস্তানী’ এ প্রশ্নের যে সমাধানের চেষ্টা হয়েছিলো পূর্ব বাঙলার অধিবাসীদেরকে একটি পৃথক জাতি হিসেবে ঘোষণা করায় সে ক্ষেত্রে আবার নোতুন এক জটিলতার সৃষ্টি হয়েছে।
এই জটিলতার কারণ পূর্ব বাঙলা অর্থাৎ বর্তমান বাঙলাদেশের বাইরে পশ্চিম বাঙলা, ত্রিপুরা ইত্যাদি ভারতের অন্তর্ভুক্ত এলাকাতেও বাঙালীদের বসবাস আছে এবং তাঁরাও নিজেদেরকে বাঙালী হিসেবে আখ্যায়িত করেন। পূর্ব বাঙলার লোকদেরকে একটি পৃথক জাতি হিসেবে আখ্যায়িত করে সেই আখ্যার ভিত্তিতে এখানে একটা পৃথক জাতীয়তাবাদের তত্ত্ব এবং জাতীয়তাবাদী রাষ্ট্র খাড়া করার চেষ্টা করলে দেখাতে হবে বাঙলাদেশের বাঙলাভাষী জনগণের সাথে পশ্চিম বাঙলা, ত্রিপুরা প্রভৃতি এলাকার বাঙলাভাষী জনগণের পার্থক্য কোথায়।
এই পার্থক্যের কথা ১৯৪৭ সালে কেউ উল্লেখ করেনি অর্থাৎ সে সময় এখানকার বাঙালীদেরকে কেউ একটা পৃথক জাতি হিসেবে আখ্যায়িত করার চেষ্টা করে নি। করলে তা পাগলামীর শামিল হতো। কিন্তু ১৯৭২ সালে তাকে সরকারীভাবে এখানে তাই বলা হচ্ছে।
কিন্তু কেন তা বলা হচ্ছে এবং এই বক্তব্যের পরিণতি রাজনৈতিক ও সাংস্কৃতিক জীবনে কি দাঁড়াচ্ছে? ১৯৪৭ থেকে ১৯৭১ সালের মধ্যে কি এমন ঘটলো যার ফলে পূর্ব বাঙলার যে বাঙলাভাষী জনগণকে অন্যান্য এলাকার বাঙালীদের থেকে পৃথক ও স্বতন্ত্র একটি জাতি হিসেবে ১৯৪৭ সালে আখ্যায়িত করা যেতো না, তাদেরকে ১৯৭১ সালের পর সেইভাবে আখ্যায়িত করা সম্ভব হলো?
এখানে একটু লক্ষ্য করলে দেখা যাবে যে সমাজের মধ্যে, জনগণের সামাজিক, অর্থনৈতিক ও সাংস্কৃতিক জীবনের মধ্যে, সে ধরনের কোন মৌলিক পরিবর্তনই এই মধ্যবর্তী সময়ে সাধিত হয় নি। অর্থনীতি ক্ষেত্রে শিল্প বিকাশ সামান্য কিছু ঘটলেও তার প্রভাব সমাজে সুদূরপ্রসারী নয়। ভূমি মালিকানা এবং কৃষিউৎপাদন সম্পর্কের মধ্যেও কোন মৌলিক পরিবর্ত্তন কিছু ঘটে নি। ব্যবসা বাণিজ্যের ক্ষেত্রেও সেই একই কথা। কিন্তু অর্থনীতির কোন ক্ষেত্রেই মৌলিক পরিবর্তন না ঘটলেও পাকিস্তানী আমলে একটি জিনিষ ঘটেছিলো। শোষক শ্রেণীর সম্প্রদায়গত চরিত্র ইংরেজ আমলে যা ছিলো তার মধ্যে একটা মৌলিক ও তাৎপর্যপূর্ণ পরিবর্তন ঘটেছিলো। হিন্দুরা এক্ষেত্রে যেখানে প্রধান, সংখ্যাগুরু ও শীর্ষস্থানীয় ছিলো সেখানে মুসলমানরা শুধু প্রধান, সংখ্যাগুরু ও শীর্ষস্থানীয় হলো না। তারা পরিণত হলো এদিক দিয়ে একটি একচ্ছত্র সম্প্রদায়ে। তৎকালীন পূর্ব পাকিস্তানে কৃষি, ব্যবসা বাণিজ্য ও শিল্প ক্ষেত্রে শোষণের চাবিকাঠি তাদের হাতেই এসে গেলো।
অর্থনীতিক্ষেত্রে শোষক শ্রেণীসমূহের সাম্প্রদায়িক চরিত্র পরিবর্তিত হলো, মুসলমানরা শিক্ষাদীক্ষায় এবং সংস্কৃতি চর্চায় অধিক সংখ্যায় অংশগ্রহণ করলো। কিন্তু এছাড়া এমন কোন মৌলিক পরিবর্ত্তন সমাজের মধ্যে সাধিত অথবা সূচিত হলো না, যার ভিত্তিতে এই অঞ্চলের বাঙালীরা একটি স্বতন্ত্র জাতি হিসেবে পরিচিত হতে পারতেন। সে পরিচয় আবিষ্কার, উদ্ঘাটন অথবা প্রচারের কথা কেউ পাকিস্তানী আমলে চিন্তাও করে নি।
কিন্তু বাঙলাদেশ হওয়ার পর আওয়ামী লীগ সরকার পূর্ব বাঙলার বাঙালীদেরকে বাঙলাদেশী জাতি অর্থাৎ পশ্চিম বাঙলা ও অন্যান্য অঞ্চলের বাঙালীদের থেকে একটি স্বতন্ত্র জাতি হিসেবে আখ্যায়িত করলেন, বাঙলাদেশকে একটি জাতীয় রাষ্ট্র বলে ঘোষণা করলেন। তাহলে এই বাঙলাদেশের বাঙালীদের সাথে অন্যান্য এলাকার বাঙালীদের পার্থক্য আসলে কি দাঁড়ালো যার ফলে বাঙলাদেশের অধিবাসীরা স্বতন্ত্র বাঙালী এবং বাঙলাদেশ একটি জাতীয় রাষ্ট্র হিসেবে ঘোষিত হলো? এক্ষেত্রে যেটা দেখা যাচ্ছে তা হলো এই যে, এখানকার শোষক শ্রেণীর সাম্প্রদায়িক চরিত্র পরিবর্তনই একমাত্র জিনিষ যেটা উল্লেখ যোগ্য ও তাৎপর্যপূর্ণ। অন্য কোন কিছুই পাকিস্তানী আমলে ঘটেনি, এমন কোন মৌলিক পরিবর্তনই সাধিত হয় নি সে পরিবর্তন ১৯৭১ সারে বাঙালীদের একটি অংশকে অপর একটি অংশ থেকে পৃথক করে একটি স্বতন্ত্র জাতিতে পরিণত করতে পারে।
এই অবস্থায় মধ্যশ্রেণীর কর্তৃত্বাধীন রাজনৈতিক ও সাংস্কৃতিক চিন্তা ক্ষেত্রে যে নোতুন এক জটিলতার সৃষ্টি হবে তাতে আর সন্দেহ কি? এই জটিলতাকে একটি প্রশ্নের আকারে উপস্থিত করলে দাঁড়ায়: ‘বাঙলাদেশের বাঙালীরা কি ধরনের বাঙালী?’ এর একটিমাত্র জবাবই আছে তারা মুসলমান বাঙালী!
একটু লক্ষ্য করলে দেখা যাবে যে, পাকিস্তানী আমলে জাতি সমস্যার ক্ষেত্রে যে মৌলিক জটিলতা ছিলো, সংস্কৃতি ক্ষেত্রে নৈরাজ্য সৃষ্টির যে বাস্তব ভিত্তি ও সম্ভাবনা ছিলো তার সবটুকুই এখনো পর্যন্ত “ধর্মনিরপেক্ষ” রাষ্ট্র হিসেবে ঘোষিত এই নোতুন রাষ্ট্রটিতে বর্তমান আছে। সাম্প্রদায়িকতা পাকিস্তানী আমলে সরাসরিভাবে ধর্মকে অবলম্বন করে দাঁড়িয়েছিলো। আর বাঙলাদেশ রাষ্ট্র প্রতিষ্ঠিত হওয়ার পর তা এখন দাঁড়িয়ে আছে “ধর্মনিরপেক্ষতাকে অবলম্বন করে। এই ভেল্কিবাজী কি করে সম্ভব হলো? এটা সম্ভব হওয়ার প্রধান এবং মৌলিক কারণ পূর্ব বাঙলা অর্থাৎ বৰ্ত্তমান বাঙলাদেশে সামস্ত সংস্কৃতির ব্যাপক প্রভাব ও প্রাধান্য। এই সামন্ত সংস্কৃতিকে গণতান্ত্রিক সংগ্রামের মাধ্যমে যে ভাবে আঘাত করা দরকার ছিলো সেভাবে আঘাত এখানে করা হয় নি। শুধু তাই নয়। এখানে সামন্ত সংস্কৃতি এখনো পর্যন্ত যথেষ্ট প্রবল থাকার জন্যে তার থেকে অনেক বৈচিত্রপূর্ণ চিন্তা ও নীতির জন্ম ও বিকাশ লাভ ঘটছে। এজন্যেই দেখা যাচ্ছে যে, এই সংস্কৃতির ভিত্তি থেকে একদিকে যেমন নগ্ন সাম্প্রদায়িকতার নোতুন উত্থান ঘটছে অন্যদিকে তেমনি বৰ্ত্তমান শাসক শোষক শ্ৰেণী সেই ভিত্তিকেই অবলম্বন করে “ধর্মনিরপেক্ষতার” ভেল্কিবাজীর দ্বারা সাম্প্রদায়িকতাকে অতি সূক্ষ্মভাবে সমাজের মধ্যে জীইয়ে রাখা ও সুকৌশলে নানাভাবে ব্যবহারের ব্যবস্থা করতে সক্ষম হচ্ছে।
এ সব কারণেই স্পষ্টতঃ দেখা যাচ্ছে যে, সামন্তবাদী সংস্কৃতি এদেশে পাকিস্তানী আমলে যে সংকট সৃষ্টি করেছিলো সে সংকট এখনো পর্যন্ত নিরসন তো হয়ই নি, উপরন্তু তার প্রভাব ও প্রতাপ এখনো পর্যন্ত বজায় আছে। এই প্রভাব ও প্রতাপকে খর্ব করা, তার ওপরে আঘাত হানা এবং তাকে নির্মূল করা তাই এখনো পর্যন্ত এদেশের গণতান্ত্রিক সাংস্কৃতিক ও রাজনৈতিক কর্মীদের এক অপরিহার্য দায়িত্ব।

শ্রেণীবিভাগকালে প্রত্যেক ক্ষেত্রে বিভক্তিকরণের একটা নির্দিষ্ট ভিত্তি থাকে। অন্যথায় কোন্ জিনিস কোন্ শ্রেণীভুক্ত সেটা নির্ধারণ করা সম্ভব হয় না। কাজেই বিভক্তিকরণের ভিত্তি পরিবর্তন করলে সেই অনুসারে একই জিনিসকে নানান শ্রেণীর অন্তর্ভুক্ত করা চলে। এ হলো ন্যায়শাস্ত্রের কথা। এবং মানুষ থেকে শুরু করে গরু- ছাগল গাছ-পালা, সাহিত্য-সংস্কৃতি, ধ্যান-ধারণা, ধর্ম-রাজনীতি সবকিছুর ক্ষেত্রেই একথা প্রযোজ্য। শিক্ষা, জীবিকা, হৃদয়বৃত্তি, দেশ ও ভাষা, ধর্ম, কলাজ্ঞান ইত্যাদিকে যদি একে একে বিভক্তিকরণের ভিত্তি হিসাবে গণ্য করা হয় তাহলে একজন মানুষকে শিক্ষিত, চাকরীজীবী, উদারহৃদয়, বাঙালী, মুসলমান, সংগীতজ্ঞ এই সকল শ্রেণীভুক্ত করা সম্ভব। অনুরূপভাবে অন্যসব জিনিসকেও বিভিন্ন ভিত্তিতে ভিন্ন ভিন্ন শ্রেণীভুক্ত করা চলে। কারণ মানুষের মতো অন্যান্য সব কিছুর মধ্যেই নানা প্রকার গুণগত ও জাতিগত প্রভেদ আছে এবং এই ভেদাভেদের জন্যেই জিনিসের শ্রেণীবিচার সম্ভবপর হয়।
কিন্তু এই সমস্ত শ্রেণীবিভাগের দ্বারা কোন জিনিসের কতকগুলি দিকের প্রতি বিশেষভাবে লক্ষ্যপাত সম্ভব হলেও তার কোন একটির মাধ্যমে জিনিসটির সামগ্রিক পরিচয় মেলে না। এ পরিচয়প্রদান ততখানি সন্তোষজনক হবে যত বিবিধভাবে জিনিষটির চরিত্রের বিভিন্ন দিকের বর্ণনা দেওয়া যাবে। এগুলির মধ্যে কোনটি হয়তো কম এবং কোনটি বেশী গুরুত্বপূর্ণ, কিন্তু তা সত্ত্বেও এদের প্রত্যেকটিই সেই জিনিসের সামগ্রিক পরিচয় দানের পক্ষে বিশেষ সহায়ক এবং প্রয়োজনীয়।
এই সহজবোধ্য কথাগুলি অনেক গুরুত্বপূর্ণ আলোচনার ক্ষেত্রে আমরা বিস্মৃত হই। এই বিস্মৃতির ফলে কোন জিনিসের একটি বিশেষ পরিচয়ের দ্বারা তার সামগ্রিক পরিচয়দানের প্রবণতা আমাদের মধ্যে প্রবল হয়ে উঠে। এবং ফলে অনেক নির্বোধ আলোচনা পরিণতি লাভ করে তিক্ততা এবং উন্মত্ততায়।
এই অবস্থা সৃষ্টি একটি বিশেষ কারণে। শ্রেণীবিচারের সময় যে জিনিসটিকে আমরা শ্রেণীবদ্ধ করি অনেক সময় তার সাথে সেই জিনিষটির অংশবিশেষকে এক করে দেখি অথবা উল্টোভাবে সম্পূর্ণ জিনিসটিকে তারই অংশবিশেষের অন্তর্গত বলে হিসাব করি। এটা একটা গুরুতর ভুল। উদাহরণস্বরূপ বলা যেতে পারে যে পাকিস্তান একটি দেশ এবং সেই দেশের বিভিন্ন অঞ্চলের নাম পূর্ববঙ্গ, পাঞ্জাব, সিন্ধু, বেলুচিস্তান ইত্যাদি। অন্ততঃ পাকিস্তান প্রতিষ্ঠাকালে এবং তারপরও অনেকদিন পর্যন্ত এই নামেই এ দেশের বিভিন্ন অঞ্চলগুলি পরিচিত ছিল। কাজেই পাকিস্তান একটি দেশ এবং পাঞ্জাব পূর্ববঙ্গ ইত্যাদি তার অংশবিশেষ। কিন্তু এক্ষেত্রে কেউ যদি বলে যে পাঞ্জাব এবং পাকিস্তান সমার্থক অথবা পাঞ্জাবও যা পাকিস্তানও তাই তাহলে সে প্রথম জাতীয় ভুলটি করে বসবে অর্থাৎ সম্পূর্ণ জিনিসের সাথে তার অংশবিশেষকে এক করে দেখবে। আবার কেউ যদি বলে যে পাঞ্জাব পাকিস্তানের অংশ নয়, পাকিস্তানই পাঞ্জাবের অন্তর্ভুক্ত তাহলে সে দ্বিতীয় জাতের ভুল করবে অর্থাৎ উল্টোভাবে সম্পূর্ণ জিনিসটিকে তারই অংশবিশেষের অন্তর্গত বলে বিবেচনা করবে। কিন্তু এই উদাহরণ দুটির মধ্যে যে ভ্রান্তিকে আমরা সহজেই প্রত্যক্ষ এবং চিহ্নিত করতে পারি অন্যান্য ক্ষেত্রে আমরা সেটা পেরে উঠি না।
সংস্কৃতিকে ধর্মের সমার্থক মনে করলে অথবা ধর্মের অন্তর্ভুক্ত মনে করলে ঠিক এই প্রথম এবং দ্বিতীয় জাতের ভুলই করা হয়। কিন্তু চিন্তার আবেগময়তা এবং অপরিচ্ছন্নতার জন্যে সে ভুল অনেকের কাছে সাধারণতঃ ধরা পড়ে না।

সংস্কৃতির অর্থ কি? এ নিয়ে অনেক সূক্ষ্ম তর্ক সম্ভব হলেও এর স্বরূপ উপলব্ধির সহজ উপায় সংস্কৃতির অভিব্যক্তি বলতে আমরা যা-কিছু বুঝি সেগুলির প্রতি লক্ষ্যপাত করা। যেমন আচার-ব্যবহার, জীবিকার উপায়, সঙ্গীত-নৃত্য, সাহিত্য-নাট্যশালা, সামাজিক সম্পর্ক, ধর্মীয় রীতিনীতি, শিক্ষাদীক্ষা ইত্যাদি। এগুলিকে মোটামুটি দুইভাগে বিভক্ত করা চলে। প্রথমতঃ এগুলি নিত্যকার জীবনযাপনের সাথে সম্পর্কিত। দ্বিতীয়তঃ জীবন-উপভোগের ব্যবস্থা এবং উপকরণের সাথে জড়িত কোন জাতির অথবা গোষ্ঠীর সংস্কৃতি বলতে এজন্যে তার সামগ্রিক আর্থিক জীবন থেকে শুরু করে ললিতকলা এবং শিষ্টাচার পর্যন্ত সবকিছুই বোঝায়। অর্থাৎ সেই দেশ এবং জাতির অন্তর্গত মানুষদের জীবনযাপন এবং জীবন- উপভোগের যাবতীয় পদ্ধতি এবং আয়োজনই এর অন্তর্গত। কোন একটি লোকের সংস্কৃতি কি, একথা বোঝার জন্য তাই প্রয়োজন তার আর্থিক জীবন, ভাষা, শিক্ষা, রুচি, আচার- আচরণ ইত্যাদি সবকিছুর সাথে ওয়াকিফহাল হওয়া।
সাধারণতঃ দেখা যায় যে একই দেশ, জাতি অথবা ধর্ম-সম্প্রদায়ের অন্তর্গত হলেও মানুষে মানুষে রুচির অনেক প্রভেদ থাকে। এই পার্থক্যের কারণ সন্ধান করলে মোটা-মুটিভাবে দেখা যাবে যে, এই সমস্ত লোকের জীবন যে প্রভাবের দ্বারা নিয়ন্ত্রিত সেগুলি এক নয়। এজন্যেই দেখা যায় যে ইংরেজী, ফারসী, রুশীয়, চৈনিক, বাঙালী, পাঞ্জাবী যে সংস্কৃতিই হোক না কেন তাদের প্রত্যেকটির কতকগুলি সাধারণ বৈশিষ্ট্য থাকলেও এক একটি বৃহৎ সাংস্কৃতিক গণ্ডীর মধ্যে আবার অনেক ছোট বড় গণ্ডী থাকে।
উদাহরণস্বরূপ বাঙালী সংস্কৃতির উল্লেখ করা যেতে পারে। বাঙালী সংস্কৃতি বলতে প্রধানতঃ আমরা সেই সমস্ত লোকের সংস্কৃতি বোঝাই যারা বাঙলা ভাষায় কথা বলে, বাঙলাদেশের বিভিন্ন অঞ্চলে বসবাস করে, বাঙলার আর্থিক জীবনে অংশ গ্রহণ করে এবং বাঙলার ঐতিহ্যকে মোটামুটিভাবে নিজেদের ঐতিহ্য বলে স্বীকার করে। বাঙালী সংস্কৃতির এই পরিচয়কে স্বীকার করে নিয়েও দেখা যায় যে প্রতিটি বাঙালীর সংস্কৃতিই সম্পূর্ণ এক এবং অভিন্ন নয়। তার মধ্যে কিছু কিছু তারতম্য আছে। একজন মধ্যবিত্ত হিন্দুর সংস্কৃতি এবং একজন মধ্যবিত্ত মুসলমান অথবা বৌদ্ধের সংস্কৃতির মধ্যে কিছু তফাৎ আছে। এ তফাতের উৎপত্তি মূলতঃ ধর্মীয় কারণে। আচার-অনুষ্ঠান, ক্রিয়া-কর্মাদির প্রভাবে হিন্দু-মুসলমান— বৌদ্ধ বাঙালীর মধ্যে পার্থক্য দেখা যায়। কিছু কিছু শব্দের ব্যবহারের মধ্যেও সে পার্থক্য পরিলক্ষিত হয়। যেমন হিন্দুদের মধ্যে দৈনন্দিন জীবনক্ষেত্রে সংস্কৃত-উদ্ভূত শব্দের প্রচলন যতখানি মুসলমানদের ক্ষেত্রে ততখানি নয়। তাদের মধ্যে আরবী, ফারসী, উর্দু শব্দের প্রচলন অপেক্ষাকৃতভাবে বেশী।
ধর্মীয় প্রভাবের মতো আঞ্চলিক প্রভাবও মানুষের দৈনন্দিন জীবনযাত্রার ক্ষেত্রে যথেষ্ট কার্যকরী। আচার-অনুষ্ঠান, শব্দের বিশিষ্ট ব্যবহার ইত্যাদির মাধ্যমেই এই প্রভাবকে বিশেষভাবে লক্ষ্য করা যায়। আঞ্চলিক পার্থক্য ভৌগোলিক অবস্থার দ্বারাই মূলতঃ নিয়ন্ত্রিত। পূর্ববঙ্গের ভাটিয়ালীকে তার নদীগুলি থেকে বিচ্ছিন্নভাবে কল্পনা করা চলে না। এর সুর, তাল, কথা ইত্যাদি পূর্ববঙ্গের নদীকে বাদ দিয়ে কখনই সম্ভব হতো না। উত্তরবঙ্গের ভাওয়াইয়া গানের সুর, বিষয়বস্তু ইত্যাদি সে অঞ্চলে ভৌগোলিক পরিবেশ এবং জীবনযাত্রার সাথে ঘনিষ্ঠসূত্রে জড়িত। পশ্চিমবঙ্গের কীর্তন সম্বন্ধেও সেই একই কথা বলা যেতে পারে। কিন্তু সঙ্গীতের ক্ষেত্রেই নয়। জীবনের অনেক ক্ষেত্রেই বাঙালী সংস্কৃতির সাধারণ গণ্ডীর মধ্যে আঞ্চলিক পার্থক্যের আরও অনেক উদাহরণ দেওয়া চলে।
এছাড়া দেখা যায় যে একই ধর্ম সম্প্রদায়ভুক্ত এবং একই অঞ্চলের বাসিন্দা হওয়া সত্ত্বেও মানুষের সংস্কৃতির মধ্যে অনেক গুরুতর পার্থক্য বর্তমান থাকে। এ পার্থক্য সৃষ্টি হয় আর্থিক জীবনকে কেন্দ্র করে। উত্তরবঙ্গের একজন দরিদ্র ভূমিহীন আধিয়ার এবং একজন সমৃদ্ধিশালী পরাক্রান্ত জোতদার একই জেলার অধিবাসী এবং মুসলমান হওয়া সত্ত্বেও তাদের সংস্কৃতির মধ্যে থাকে বিপুল ব্যবধান। এ ব্যবধান হিন্দু আধিয়ার এবং জোতদারের মধ্যেও সমানভাবে বিদ্যমান। বিশ্লেষণ করলে দেখা যাবে যে বাঙালী সংস্কৃতির সাধারণ গণ্ডীর মধ্যে ধর্ম, অঞ্চল ইত্যাদির ভিত্তিতে মানুষে মানুষে সংস্কৃতির যে ভেদাভেদ সৃষ্টি হয় তার থেকে আর্থিক জীবনের ভিত্তিতে গঠিত বিভিন্ন সংস্কৃতির ভেদাভেদ অনেক গভীর এবং সুদূরপ্রসারী। এক্ষেত্রে মিলের থেকে গরমিল, ঐক্যের থেকে অনৈক্য এত বেশী যে এ দুই শ্রেণীভুক্ত লোকের সংস্কৃতিকে কোন বৃহত্তর সংস্কৃতির গণ্ডীভুক্ত করা রীতিমত দুঃসাধ্য। বস্তুতঃ ভাষার বন্ধন যদি না থাকতো তাহলে সে কাজ কিছুতেই সম্ভব হতো না। তাদের খাওয়া-দাওয়া, শিক্ষাদীক্ষা, আচাবিচার, চলাফেরা, আদব কায়দা, শিল্পচর্চা এবং দৈনন্দিন জীবনের হাজারো খুটিনাটি জিনিসের তুলনা করলেই একথা ভাল ভাবে বোঝা যাবে।

সংস্কৃতির সর্বাপেক্ষা উল্লেখযোগ্য উপাদান হলো আর্থিক জীবন, ভাষা, ভৌগোলিক অবস্থান এবং ধর্ম। এগুলির প্রত্যেকটির ভিত্তিতেই মানবসভ্যতা এবং সংস্কৃতিকে তত্ত্বগতভাবে বিশেষ বিশেষ শ্রেণীতে বিভক্ত করা চলে। শুধু ভাষার ভিত্তিতে সংস্কৃতিকে ল্যাটিন, আরবী, ফরাসী, ইংরেজী, জার্মান, পাঠান, পাঞ্জাবী, বাঙালী ইত্যাদি আখ্যা দেওয়া সম্ভব। আর্থিক জীবনের ভিত্তিতে সামন্ততান্ত্রিক, ধনতান্ত্রিক, মধ্যবিত্ত, সমাজতান্ত্রিক ইত্যাদি বলা যায়। ভৌগোলিক এলাকার ভিত্তিতে সংস্কৃতিকে ভারতীয়, ইউরোপীয়, আমেরিকান, এশীয়, মধ্যপ্রাচ্যীয় ইত্যাদি ভাগে বিভক্ত করা সম্ভব। আবার ধর্ম অথবা জীবনাদর্শের ভিত্তিতে তাকে খৃষ্টীয়, ইসলামী, বৌদ্ধ, হিন্দু, কম্যুনিস্ট ইত্যাদি নামে অভিহিত করা চলে। কিন্তু সংস্কৃতিকে এইভাবে বিভিন্ন ভিত্তির উপর দাঁড় করিয়ে তত্ত্বগতভাবে এক একটি নাম দিলেই সেগুলি সমান গুরুত্বপূর্ণ হয়ে ওঠে না। এই বিভাগগুলির মধ্যে গুরুত্বের প্রভেদ থাকে এবং সংস্কৃ তির আলোচনাকালে সে প্রভেদকে বিস্মৃত হওয়া উচিত নয়।
কিন্তু এক্ষেত্রে গুরুত্বের প্রভেদ বলতে কি বোঝায়? এর একটা সহজ উত্তর আছে। এর জন্য দুই বা ততোধিক সংস্কৃতির এক এক জন প্রতিনিধিস্থানীয় ব্যক্তিকে শুধু সেই বিশেষ পার্থক্যের ভিত্তিতে অন্যদের সাথে তুলনা করা প্রয়োজন। এই তুলনার মাধ্যমে লক্ষ্য করা যাবে সংস্কৃতির অপরাপর ভিত্তিগুলিকে বজায় রেখে শুধু একটির পার্থক্যের কথা ধরলে সে পার্থক্য কতখানি গভীর এবং তাৎপর্যপূর্ণ।
প্রথমতঃ, আঞ্চলিক প্রভেদের কথা বিবেচনা করা যাক। এক ভাষা, এক ধর্ম একই আর্থিক ব্যবস্থা সত্ত্বেও দুই অঞ্চলের লোকের মধ্যে কতটুকু পার্থক্য দেখা যায়? ইংরেজী এবং মার্কিন সংস্কৃতির কথা বিবেচনা করলে এটা পরিচ্ছন্নভাবে বোঝা যাবে। প্রটেস্ট্যান্ট ধর্ম, ইংরেজী ভাষা এবং উন্নত ধনতান্ত্রিক আর্থিক ব্যবস্থা এ দুই দেশের সংস্কৃতির মধ্যে যে ঐক্য এবং সাদৃশ্য সৃষ্টি করেছে তার তুলনায় আঞ্চলিক প্রভেদঘটিত দূরত্ব বা গরমিলের গুরুত্ব উল্লেখযোগ্য হলেও খুব বেশী নয়। অনুরূপভাবে দেখা যায় যে ক্যাথলিক ধর্ম, স্প্যানিশ ভাষা এবং অনুন্নত ধনতান্ত্রিক আর্থিক ব্যবস্থা স্পেন এবং ল্যাটিন আমেরিকার মধ্যে যে সাংস্কৃতিক ঐক্যবোধ সৃষ্টি করেছে সেটা আঞ্চলিক পার্থক্যের দ্বারা মারাত্মকভাবে খর্ব হয় নি। যদিও এসব ক্ষেত্রে উল্লেখযোগ্য প্রভেদকে অস্বীকার করা চলে না তবু আবার একথা অনস্বীকার্য যে এই প্রভেদকে নিয়ে মাত্রাতিরিক্ত বাড়াবাড়ি করাটা অনেকাংশে অবাস্তব।

এবার ধর্মগত পার্থক্যের গুরুত্ব বিবেচনা করা যাক। একই ভাষাভাষী, একই দেশের অধিবাসী এবং একই আর্থিক ব্যবস্থার দ্বারা নিয়ন্ত্রিত লোকদের ধর্ম যদি পৃথক হয় তাহলে সে পার্থক্য কতখানি তাৎপর্যপূর্ণ? দুইজন মধ্যবিত্ত প্রটেস্ট্যান্ট এবং রোমান ক্যাথলিক ইংরেজের সংস্কৃতির তুলনা করলে দেখা যাবে যে তাদের মধ্যে তফাৎ খুবই নগণ্য। ধর্মীয় আচার-অনুষ্ঠানের ক্ষেত্রে বেশ কিছু উল্লেখযোগ্য পার্থক্য থাকলেও বাকি সবকিছুই তাদের এক। চসার-শেক্সপীয়ার, আর্থার-এলিজাবেথ, নিউটন-ডারউইন, লক-হিউম, কনস্টেবল- ব্লেক, হ্যানডেল-বীচাম এ সমস্ত তাদের উভয়েরই সংস্কৃতি এবং ঐতিহ্যের অন্তর্গত। ধর্মীয় তত্ত্বগত পার্থক্য এদিক দিয়ে কোন উল্লেখযোগ্য গরমিল দুইয়ের মধ্যে সৃষ্টি করতে পারে নি।
ক্যাথলিক ও প্রটেস্ট্যান্ট ধর্মের সংঘর্ষের যুগে ধর্মীয় আনুগত্য এখনকার তুলনায় অবশ্য অনেক বেশী প্রতাপশালী ছিল, কিন্তু সে প্রতাপের চিহ্ন আজ আর অবশিষ্ট নেই। নোতুনতর শক্তির অভ্যুত্থানে, আর্থিক জীবনের প্রয়োজনের তাগিদে প্রায় সব কিছুই তার নিশ্চিহ্ন হয়েছে। ফরাসী এবং জার্মানদের ক্ষেত্রেও সেই একই কথা। এক কালে এই সমস্ত ইউরোপীয় দেশগুলিতে ক্যাথলিক এবং প্রটেস্ট্যান্টদের মধ্যেকার বিরোধ আমাদের দেশের হিন্দু-মুসলমান বিরোধের থেকে কম তীব্র ছিল না। অনেক ক্ষেত্রে বরং বেশীই ছিল। ধর্মীয় কারণে সে সময় অসংখ্য মানুষকে চার্চ ও রাষ্ট্রের সমর্থনে প্রকাশ্যে জীবন্ত দগ্ধ করা হয়। পাক্-ভারত উপমহাদেশে সাম্প্রদায়িক হানাহানিতে অসংখ্য মানুষ নিষ্ঠুরভাবে নিহত, আহত এবং উদ্বাস্তু হলেও এত প্রকাশ্যভাবে ধর্ম এবং রাষ্ট্র সমর্থিত বর্বরতার উদাহরণ এখানে তুলনামুলকভাবে অল্পই দেখা গেছে। কিন্তু এ সব সত্ত্বেও আজ দেখা যাচ্ছে যে, ধর্মের সে গুরুত্ব ইউরোপীয় সভ্যতা-সংস্কৃতির মধ্যে নেই। ইংরেজ, ফরাসী, জার্মান যেই হোক না কেন পরস্পরের ধর্ম নিয়ে মাথা ঘামাতে আজ তারা আর রাজী নয়।
শুধু ইংরেজ কেন বাঙালীদের কথাই ধরা যাক। দুইজন মধ্যবিত্ত বাঙালী হিন্দু এবং মুসলমানের সংস্কৃতির মধ্যে তফাৎ কতখানি? হিন্দু-মুসলমান বিরোধ যে সময় সব থেকে তীব্র আকার ধারণ করেছিলো সেই সময়কার অর্থাৎ এই শতকের তিরিশ চল্লিশের অবস্থা এক্ষেত্রে বিবেচনা করা যেতে পারে। সে সময় মুসলিম ও হিন্দু সংস্কৃতির নামে এই দুই ধর্মীয় গোষ্ঠীভুক্ত লোকদের পারস্পরিক মিল এবং ঐক্যের থেকে গরমিল এবং অনৈক্যের উপরই অধিক গুরুত্ব দেওয়া হতো। কিন্তু লক্ষ্য করলে দেখা যাবে যে, একই শ্রেণীর অন্তর্গত বাঙালীদের মধ্যে পার্থক্য যেগুলো সে সময়ে ছিল অথবা এখনো আছে সেগুলোর গুরুত্ব আপেক্ষিতভাবে কম। কারণ খাদ্যাভ্যাস এবং ধর্মীয় আচার-বিচারের ক্ষেত্রে কিছু উল্লেখযোগ্য পার্থক্য থাকলেও বাস্তবতঃ তাদের ইতিহাস, সঙ্গীত, সাহিত্য, আর্থিক জীবন, নদীনালা, গাছপালা, নাট্যশালা সবই এক – তখনো ছিল এবং এখনো আছে। এই ঐক্যকে বারবার ইচ্ছাকৃতভাবে অস্বীকার করার প্রচেষ্টা হয়েছে কিন্তু তা শেষ পর্যন্ত সফল হয় নি। কারণ যাঁরা এ কাজে ব্রতী হয়েছেন তাঁরা গঙ্গা-যমুনার স্থলে ইউফ্রেটিস-টাইগ্রীস, প্রাকৃত- সংস্কৃতের স্থলে আরবী-ফারসী, শ্যামল শস্যক্ষেত্রের স্থলে পীতাভ মরুভূমি, বিন্ধ্য-হিমাচলের পরিবর্তে সিনাই-আবু সিম্বেল, রামায়ণ-মহাভারতের স্থলে শাহনামা-আলিফ লায়লা ইত্যাদির ব্যবহারকে জোরপূর্বক চালু করার যে ব্যবস্থা করেছিলেন বা আজও করে চলেছেন তার সাথে এ দেশের মাটির কোন নাড়ীর যোগ নেই। এ কথার অর্থ এই নয় যে, ইউফ্রেটিস-টাইগ্রীসের কোন উল্লেখই কাব্য-কাহিনীতে করা উচিত নয়, বা আমাদের সাহিত্যে আরবী- ফারসী শব্দ ব্যবহার বন্ধ করা উচিত অথবা শাহনামা-আফিল লায়লা ইত্যাদি বাদ দিয়ে শুধু রামায়ণ-মহাভারত নিয়ে পড়ে থাকলেই আমাদের চলবে। কথাটা আসলে তা নয়। এর আসল অর্থ হলো যা কিছুর সাথে মাটির যোগাযোগ এবং সংস্পর্শ আছে তাহাকে বাদ দিলে চলবে না। উপরন্তু তারই ভিত্তিতে দাঁড়িয়ে আমাদেরকে রস সংগ্রহ করতে হবে পৃথিবীর সকল দেশের সভ্যতা এবং সংস্কৃতির থেকে। রামায়ণ-মহাভারতের মতোই শাহনামাতে যে সব চরিত্র, কাহিনী এবং কাল্পনিক ঘটনার বর্ণনা আছে তার সাথে ইসলামের কোন সম্পর্ক নেই। কিন্তু তা সেই বলে ইরানীরা শাহনামাকে বর্জন করেনি। এর সহজ কারণ শাহানামা ইরানী সংস্কৃতির ফসল। এভাবেই ইসলামপূর্ব এবং ইসলামী সংস্কৃতির ধারাকে ইরানীরা আজ পর্যন্ত রেখেছে নিরবচ্ছিন্ন।
বাঙলা দেশের লোকসাহিত্যিক এবং লোকশিল্পীরা এর গুরুত্বকে উপেক্ষা না করে সমস্যাটিকে যেভাবে সহজ করে এনেছিলেন তা নিঃসংশয়ে উল্লেখযোগ্য। মধ্যবিত্ত শ্রেণী ও শিক্ষিত সম্প্রদায় যে সাহিত্য সৃষ্টি করতে অগ্রসর হয়েছিলেন তার মধ্যে বিভেদ সৃষ্টির ইচ্ছাকৃত প্রচেষ্টা অনেক ক্ষেত্রে দেখা গেলেও তাঁদের মধ্যে ব্যতিক্রমেরও অভাব ছিল না। এই ব্যতিক্রমের সর্বশ্রেষ্ঠ উদাহরণ মীর মশাররফ হোসেন এবং তাঁর ‘বিষাদসিন্ধু’। এ প্রসঙ্গে ব্রজেন্দ্রনাথ বন্দ্যোপাধ্যায় বলেন, “বাঙলা দেশে বাঙলা সাহিত্যে হিন্দু ও মুসলমানের দান সম্পর্কে যদি স্বতন্ত্রভাবে বিচার করা চলে, তাহা হইলে বলিতে হইবে, একদিকে ঈশ্বরচন্দ্র বিদ্যাসাগর মহাশয়ের যে স্থান, অন্যদিকে ‘বিষাদ-সিন্ধু’ প্রণেতা মীর মশাররফ হোসেনের স্থান ঠিক অনুরূপ। এ দেশের মুসলমান সমাজে তিনিই সর্বপ্রথম সাহিত্য শিল্পী এবং এখন পর্যন্ত তিনিই প্রধান সাহিত্যশিল্পী হইয়া আছেন। বিদ্যাসাগর মহাশয়ের ‘সীতার বনবাস’ বাঙলাদেশের ঘরে ঘরে যেমন এককালে পঠিত হইয়াছিল, ‘বিষাদ-সিন্ধু’ তেমনই আজও পর্যন্ত জাতীয় মহাকাব্যরূপে বাঙ্গালী মুসলমানদের ঘরে ঘরে পঠিত হয়; বাঙলা সাহিত্যের অপূর্ব সম্পদ হিসাবে সকল সমাজেই এই গদ্য কাব্যখানির সমান আদর। আর একটি কথা আজ তাঁহার সম্পর্কে আমাদের স্মরণীয় – তিনি জীবন এবং সাহিত্যে সকল সাম্প্রদায়িকতার ঊর্ধ্বে ছিলেন, হিন্দু মুসলমান বঙ্গমাতার এই দুই বিবদমান সন্তানের মিলন-সাধনের জন্য আজীবন চেষ্টা করিয়া গিয়াছেন। তাঁহার সাহিত্য-প্রতিভা এমনই উচ্চশ্রেণীর ছিল যে, সুদূর অতীতের কারবালা-প্রান্তরের ট্রাজেডীকে তিনি সমগ্র বাঙলা ভাষাভাষীর ট্রাজেডী করিয়া তুলিতে পারিয়াছেন। দুঃখের বিষয় বাঙলাদেশের এই প্রতিভাবান সাহিত্যিককে আজ আমরা নামে মাত্র চিনি, তাঁহার জীবনীর এবং জীবনের সকল কীর্তির পরিচয় তাঁহার স্ব-সমাজের লোকও রাখেন না। [১]
[১. সাহিত্য সাধক চরিতমালা ২৮-২৯, দ্বিতীয় খণ্ড; পৃ. ৪৪-৪৫]
ব্রজেন্দ্রনাথ বন্দ্যোপাধ্যায় মীর মশাররফ হোসেন সম্পর্কে যে কথা বলেছেন নজরুল ইসলাম সম্পর্কে সে একই কথা প্রযোজ্য। মীর সাহেব যেমন বিষাদ-সিন্ধু সমগ্র বাঙলা ভাষা-ভাষীর ট্রাজেডী করে তুলেছিলেন নজরুল ইসলামের সৃষ্ট সাহিত্যও তেমনি সকল সমাজে এখনো সমানভাবে আদৃত। এবং মীর মশাররফ হোসেনের মতো নজরুল ইসলামেরও জীবনীর, জীবনের সকল কীর্তির এবং সমগ্র সাহিত্য সাধনার সাথেও পূর্ব পাকিস্তানের মুসলমানদের সন্তোষজনক পরিচয় নেই। সাম্প্রদায়িকতার প্রভাব আজ তাঁদের সাহিত্য-সাধনার সাথে সাধারণ লোকের পরিচয়ের পথে এক মস্ত বাধাস্বরূপ।
মুসলমান আরবেরা তাঁদের পূর্ববর্তী যুগকে তমসার যুগ বলে বর্ণনা করলেও সেই তমসার যুগের আরবী সাহিত্যকে ইসলামের নামে তাঁরা বর্জন করেননি। ইউরোপে খৃষ্টানরাও গ্রীকল্যাটিন সংস্কৃতিকে বাতিল করেননি বাইবেল-বিরোধী বলে। ‘জ্ঞানার্জনের জন্য চীনে যাও’–হজরত মুহম্মদের এই বাণীকে জ্ঞানান্বেষণের ক্ষেত্রে ইসলামী ঔদার্যের প্রমাণ হিসাবে উদ্ধৃত করলেও নিজেদের বাস্তব জীবনক্ষেত্রে সাম্প্রদায়িক বাঙালী মুসলমানেরা যে কূপমণ্ডুকতার পরিচয় দেন তার দ্বারা একথাই প্রমাণিত হয় যে, সে বাণীর প্রতিও তাঁদের কোন আন্তরিক শ্রদ্ধা নেই। সবকিছুর সাথে সেটাও তাঁদের শ্রেণীস্বার্থের পদানত। এজন্যই তাঁরা ইসলামের দোহাই দিয়ে প্রচার করেন যে রামায়ণ, মহাভারত বা গীতগোবিন্দ পড়লে অথবা তার থেকে সাহিত্যিক প্রেরণা লাভ করলে মুসলমানদের জাত যায়, তাদের ধর্মনাশ হয়।

আঞ্চলিক এবং ধর্মীয় পার্থক্যের পর এবার ভাষার কথা বিবেচনা করা চলে। একই দেশের, একই ধর্মাবলম্বী এবং একই আর্থিক ব্যবস্থার অন্তর্ভুক্ত লোকদের মধ্যে ভাষার প্রভেদ থাকলে সেটা তাদের সংস্কৃতিকে কিভাবে গঠন করে সেটা এক্ষেত্রে দেখা দরকার। এজন্য ইংরেজী এবং ফরাসীভাষী দুজন মধ্যবিত্ত ক্যানাডীয়ানের অথবা জার্মান, ফরাসী এবং ইতালিয়ানভাষী তিনজন সুইসের তুলনামূলক বিচার করা যায়। ভাষার পার্থক্যের জন্য স্বভাবতঃই এক্ষেত্রে দেখা যাবে যে, ফরাসীভাষী ক্যানাডীয়ানের সাথে ফরাসী সংস্কৃতির যোগ এবং ইংরেজীভাষী ক্যানাডীয়ানের সাথে ইংরেজী সংস্কৃতির যোগ এবং আত্মীয়তা তুলনায় অনেক বেশী। এই যোগাযোগ এবং আত্মীয়তা ইংরেজী এবং ফরাসী ভাষা ও সাহিত্যের মাধ্যমেই প্ৰধানতঃ সম্ভব হয়েছে। জার্মান, ফরাসী এবং ইতালিয়ানভাষী সুইসদের ক্ষেত্রেও সেই একই কথা। কিন্তু এই পার্থক্য সংস্কৃতিক্ষেত্রে অত্যন্ত গুরুত্বপূর্ণ হলেও এমন একটা গুরুতর ব্যাপার নয় যার দ্বারা রাষ্ট্রীয়, অর্থনৈতিক এবং বৃহত্তর সাংস্কৃতিক জীবনের ঐক্য বিপজ্জনকভাবে ব্যাহত হতে পারে। সে সম্ভাবনা দেখা দিতো একমাত্র তখনই যখন একে অন্যের ভাষাকে যথোপযুক্ত মর্যাদা ও স্বীকৃতি না দিয়ে তাকে অবজ্ঞা এবং খর্ব করতে উদ্যত হতো। যে প্রচেষ্টার অভাবে শুধুমাত্র ভাষার স্বাতন্ত্র্য সাংস্কৃতিক চরিত্রকে একটা বৈশিষ্ট্য এবং স্বাতন্ত্র্য দান করলেও মানুষের জীবনে সেটা কোন নিদারুণ সাংস্কৃতিক সংকট অথবা রাষ্ট্রীয় দুর্যোগ সৃষ্টি করতে কখনই সম্ভব হয় না।

সর্বশেষে সংস্কৃতিক্ষেত্রে আর্থিক অবস্থার পার্থক্যের কথা আলোচনা করা যেতে পারে। একই দেশবাসী, একই ধর্মাবলম্বী এবং একই ভাষাভাষী দুইজন মানুষের আর্থিক জীবন স্বতন্ত্র হলে সেই স্বাতন্ত্র্যের দ্বারা তাদের সংস্কৃতি কতখানি ভিন্নভাবে গঠিত হয় এক্ষেত্রে সেটা দেখা দরকার। এই প্রসঙ্গে পূর্বপাকিস্তানের একজন উচ্চশিক্ষিত সুপ্রতিষ্ঠিত মুসলমান এবং একজন দারিদ্র্যক্লিষ্ট মুসলমান আধিয়ার অথবা বর্গাদারের সংস্কৃতির তুলনামূলক বিচার অনেকখানি সহায়ক হবে। এই বিশ্লেষণের ফলে দেখা যাবে যে, জীবনযাত্রার পদ্ধতি এবং জীবনকে উপভোগ করার সামগ্রী থেকে শুরু করে দৃষ্টিভঙ্গী পর্যন্ত প্রায় সব কিছুর মধ্যেই এদের আকাশ পাতাল গরমিল এবং অনৈক্য সর্বস্তরে বিরাজমান। শুধু তাই নয়। আর্থিক জীবনের ব্যবধান তাদের ধর্ম এবং ভাষার ঐক্যকে অনেকাংশে বিনষ্ট এবং বিলুপ্ত করতে উদ্যত।
পূর্ব পাকিস্তানের একজন মুসলমান বর্গাদার এবং একজন উচ্চ মধ্যবিত্ত মুসলমানের সাংস্কৃতিক জীবনের ঐক্য এবং মিল কতখানি? তাদের আহার ভিন্ন। একদল সাধারণ ডালভাত খায় এবং সে খাওয়ার মধ্যে সারা বছরে কোন বৈচিত্র্য থাকে না। কিছু থাকলে সেটা বছরের অনেকগুলি দিনে ডালভাত না জোটার বৈচিত্র্য। অন্যদিকে অবস্থাপন্ন লোকটির খাদ্যাভাব নেই। নানা ব্যঞ্জনময় আহার তার সকাল সন্ধ্যা এবং তার মধ্যে আবার নিত্যনোতুন বৈচিত্র্য। পরিধানের বেলাতেও সেই একই কথা। একজন একবস্ত্রে বছর কাটিয়ে দিচ্ছে কিন্তু অন্যজনের বেশভূষায় বাহারের অন্ত থাকছে না। শুধু তাই নয়। তাদের বেশভূষাও সম্পূর্ণ স্বতন্ত্র। একজন লুঙ্গী পরেই ঘরে বাইরে ঘোরাফেরা করে। কিন্তু লুঙ্গী পরে অন্যজন বাইরে গেলে মানহানির সম্ভাবনা।
জীবন উপভোগের অন্যান্য উপকরণের ক্ষেত্রে তাদের পার্থক্য আরও নগ্ন আকার ধারণ করে। একজনের জীবনে সত্য অর্থে উপভোগ বলে কিছু নেই। হয়তো লোকশিল্পের কল্যাণে সে বিনামূল্যে যাত্রা দেখে অথবা কবিগান শোনে। কিন্তু সে সুযোগও তার জীবনে অতিশয় সীমাবদ্ধ। জীবন তার কাছে মোটামুটি সমস্যাসঙ্কুল, বৈচিত্র্যহীন, বিস্বাদ। কিন্তু অন্যজনের কাছে জীবন বিস্বাদ নয়। পৃথিবী এবং সমাজ থেকে রস শোষণ ও সংগ্রহ করার বিবিধ আয়োজন তার আয়ত্তগত। সেখানেও অন্তহীন বৈচিত্র্য। প্রায় সব কিছুই অর্থের বশবর্তী এবং অর্থের তার অভাব নেই।
এসব কারণেই দেখা যায় যে, শব্দ ব্যবহারের মধ্যেও এ দুই শ্রেণীর লোকের মধ্যে তফাৎ অনেক। এদের একে যে সকল শব্দ অহরহ ব্যবহার করছে অন্যে সে সকল শব্দ কোন দিন শোনেও নি। এই পার্থক্যের মূল কারণ এদের জীবন যাপন ও উপভোগের পদ্ধতি এবং উপকরণসমূহের পার্থক্য। সমৃদ্ধিশালী বাঙালী মুসলমান নিজের বাড়ীতে যে ঘরোয়া কথাগুলি ব্যবহার করছে তার সাথে একজন বাঙালী মুসলমান বর্গাদারের ঘরোয়া কথার পর্যন্ত কোন মিল নেই। একজন প্রতিদিনই রুটি-মাখন, স্যুট-টাই, ফ্রিজ-সোফা, সিনেমা-থিয়েটার ইত্যাদি কত শব্দেরই ব্যবহার করছে, যেগুলো ব্যবহারের কোন প্রশ্ন অন্য জনের ক্ষেত্রে ওঠেই না। কাজেই দেখা যাবে যে, তারা উভয়ে যে সমস্ত আরবী ফারসী উদ্ভূত ‘মুসলমানী’ শব্দগুলো ব্যবহার করছে তাদের সংখ্যা পানি, নামাজ, রোজা, দোয়াদরুদ, মসজিদ, জানাজা, কবর, ফতোয়া ইত্যাদি মাত্র কয়েকটি শব্দের মধ্যেই নিঃসন্দেহে সীমাবদ্ধ। একটু লক্ষ্য করলেই আরও দেখা যাবে যে, এগুলি প্রায় সবই ধর্মীয় আচার – অনুষ্ঠান ক্রিয়াকর্মের সাথে সংশ্লিষ্ট শব্দ। এর বাইরে বৃহত্তর জীবনে ধর্মের কোন প্রভাব উভয়ের সংস্কৃতিক্ষেত্রে সম্পূর্ণ অনুপস্থিত। যদি উচ্চ মধ্যবিত্ত বাঙালী মুসলমানটি ধর্মের প্রতি নিতান্তই উদাসীন থাকেন তাহলে এই যৎসামান্য ঐক্যটুকুও আর অবশিষ্ট থাকে না। শ্রেণীবৈষম্য দুইজনের সংস্কৃতিকে প্রায় সম্পূর্ণভাবে করে দ্বিধাবিভক্ত।

উপরোক্ত বিশ্লেষণ থেকে দেখা যাচ্ছে যে, যে কোন সংস্কৃতি আসলে অবিভাজ্য হলেও বিভিন্ন ভিত্তির উপর দাঁড় করিয়ে তাকে অনেকভাবে শ্রেণীবদ্ধ করা চলে। এবং তার সাথে এ কথাও বোঝার অসুবিধা নেই যে, সব রকম শ্রেণী বিভাগের গুরুত্ব সংস্কৃতির ক্ষেত্রে সমান নয়। জীবনের সাথে যে জিনিসের যোগ যত গভীর ও নিবিড় তার ভিত্তিতে সংস্কৃতিকে বিচার করলে সে বিচারের যতখানি তাৎপর্য অন্য ধরনের বিচারের ঠিক ততখানি নয়। এ কথা বিশেষভাবে স্মরণ রাখা দরকার। কারণ এ বিষয়ে গাফলতি হলে শুধু যে নিজের বুদ্ধিই বিপথগামী হয় তা নয়, সে বিপথগামী বুদ্ধির দ্বারা সংস্কৃতিই বিপন্ন হয়।
বাঙলাদেশে সংস্কৃতির আলোচনা – প্রসঙ্গে তাকে ধর্মের ভিত্তিতে বিভক্ত করার প্রবণতা সব সময়ে এত বেশী প্রবল থেকেছে যে, অন্য কোনভাবে তাকে দেখার প্রশ্ন তেমন ওঠে নি। কোন কোন ক্ষেত্রে সে আলোচনার সূত্রপাত হলেও তার গুরুত্বকে আমলে দেওয়ার প্রয়োজনবোধ তেমনভাবে দেখা যায় নি। কাজেই বাংলার সংস্কৃতিকে হিন্দু সংস্কৃতি এবং মুসলিম সংস্কৃতি এই দুই ভাগে বিভক্ত করে দেওয়াল তোলার প্রচেষ্টা হিন্দু – মুসলমানের মধ্যে, বিশেষতঃ মুসলমানদের মধ্যে, যথেষ্ট সক্রিয় ছিল এবং এখনো আছে।
এজন্যই দেখা যায় ঊনিশ শতকের প্রথম দিকে বাঙলা সাহিত্যের চর্চা যখন নতুন উৎসাহে শুরু হলো তখন ফোর্ট উইলিয়ামী হিন্দু পণ্ডিতেরা বাঙলা ভাষাকে তার পূর্ববর্তী দেশীয় ভিত্তি থেকে বিচ্যুত করে চেষ্টা করলেন তার মধ্যে কৃত্রিমভাবে বহু সংস্কৃত শব্দ আমদানি করে তাকে সংস্কৃতের খাঁচায় বন্দী করতে। বন্দীদশাপ্রাপ্ত সে যুগের বাঙলা ভাষা নানা অলঙ্কারে সুশোভিত হলেও তার প্রাণ – ঐশ্বর্য অনেকখানি খর্ব হলো। কিন্তু বাঙলা ভাষার এ দুরবস্থা দীর্ঘকাল স্থায়ী হলো না। “শবপোড়া মড়াদাহের দল” সংস্কৃতের খাঁচা ভেঙে নবজীবন দান করলেন বাঙলা ভাষাকে। যাঁরা তথাকথিত হিন্দু সংস্কৃতির পুনর্গঠনের চিন্তায় বিভোর ছিলেন তাঁরাও এর গতিকে রোধ করতে সমর্থ হলেন না। উপরন্তু এগিয়ে এলেন বাঙলার বৃহত্তর এবং লৌকিক জীবনের সাথে বাঙলা ভাষা ও সাহিত্যের সংযোগ সাধন করতে।
ধর্মচেতনার ফলে মুসলমানরাও এইভাবে বাঙলা ভাষাকে আরবী ফারসীর চোগা চাপকান পরাতে চেয়েছিলেন। কিন্তু সে অনেক পরের কথা। কারণ ঊনিশ শতকে বাঙলা দেশের অধিকাংশ শিক্ষিত এবং অবস্থাপন্ন মুসলমানেরা বাঙলাকে নিজেদের ভাষা বলে বিবেচনা করতেই প্রস্তুত ছিলেন। তাঁরা সাধ্যমত উর্দু ফারসীতে কথা বলতেন এবং বাঙলা ভাষার চর্চা থেকে বিরত থাকতেন। এক্ষেত্রে তাঁদের আংশিক মোহমুক্তি ঘটতে সময় লাগলো অনেক এবং তারপর যখন তাঁরা অনেকে বাঙলা লেখাপড়ার প্রতি কিছুটা আগ্রহশীল হলেন তখন কারো কারো চেষ্টা হলো বাঙলা ভাষাকে মুসলমানী চরিত্র দান করার। হিন্দুরা যেমন সংস্কৃতের দিকে ঝুঁকেছিলেন এসকল মুসলমানেরাও তেমনি বাঙলা চর্চাকালে ঝুঁকলেন আরবী ফারসী এবং উর্দুর দিকে। ব্যাকরণের কাঠামোকে কোনরকমে খাড়া রেখে তথাকথিত মুসলমানী অর্থাৎ আরবী ফারসী শব্দের সম্ভারে বাঙলা ভাষাকে অলঙ্কৃত করার জন্য তাঁদের চেষ্টা এবং উদ্বেগের অবধি রইলো না। তাঁদের হাতে বাঙলা ভাষা আবার বন্দী হলো। আরবী ফারসীর নোতুন খাঁচায়। ধর্মীয় এবং সামন্ততান্ত্রিক প্রভাবসৃষ্ট এই প্রচেষ্টা হিন্দুদের পূর্ব প্রচেষ্টার মত ব্যর্থ হতে শুরু হলেও তার অবসান এখনো ঘটে নি। হিন্দুরা আজ সংস্কৃত – উদ্ভূত অসংখ্য শব্দ ব্যবহার করলেও জোর করে সে প্রচেষ্টা চালু রাখার কোন প্রবণতা তাঁদের মধ্যে আর নেই। বস্তুতঃ বহু দিন পূর্বেই তার শেষ হয়েছে। এখন তাঁদের তৎসম শব্দ ব্যবহারের মধ্যে নৈপুণ্য আছে এবং সৃষ্টিশীলতা তার দ্বারা বাধাগ্রস্ত হয় না। শুধু হিন্দুরাই নয়। মীর মশাররফ হোসেন থেকে শুরু করে মৌলানা আকরম খাঁ এবং তাঁদের উত্তরসূরী মুসলমানেরাও অনেকে এ জাতীয় শব্দসমূহের নিপূণ ব্যবহার পূর্বেও করেছেন এবং এখনো করছেন। সমসাময়িক যুগের শিক্ষিত এবং উচ্চশ্রেণীর মুসলমানদের মতো বাঙলা ভাষা চর্চা থেকে বিরত না হয়ে মীর মশাররফ হোসেন বাঙলা সাহিত্যের উন্নতিসাধনে যত্নবান হওয়ায় বঙ্কিমচন্দ্র পর্যন্ত তাঁর প্রশংসা করে ‘বঙ্গদর্শনে’ লেখেন,
তাঁহার রচনার ন্যায়, বিশুদ্ধ বাঙ্গালা অনেক হিন্দুতে লিখিতে পারে না। ইহার দৃষ্টান্ত আদরণীয়। বাঙ্গালা, হিন্দু মুসলমানের দেশ – একা হিন্দুর দেশ নহে। কিন্তু হিন্দু মুসলমান এক্ষণে পৃথক – পরস্পরের সহিত সহৃদয়তাশূন্য। বাঙ্গালার প্রকৃত উন্নতির জন্য নিতান্ত প্রয়োজনীয় যে হিন্দু মুসলমানে ঐক্য জন্মে। যতদিন উচ্চ শ্রেণীর মুসলমানদিগের মধ্যে এমত গর্ব থাকিবে যে, তাঁহারা ভিন্নদেশীয়, বাঙ্গালা তাঁহাদের ভাষা নহে, তাহারা বাঙ্গালা লিখিবেন না বা বাঙ্গালা শিখিবেন না, কেবল উর্দু ফারসীর চালনা করিবেন, ততদিন সে ঐক্য জন্মিবে না। কেন না, জাতীয় ঐক্যের মূল ভাষার একতা। অতএব মীর মশাররফ হুসেন সাহেবের বাঙ্গালা ভাষানুরাগিতা বাঙ্গালীর পক্ষে বড় প্রীতিকর। ভরসা করি, অন্যান্য সুশিক্ষিত মুসলমান তাঁহার দৃষ্টান্তের অনুবর্তী হইবেন। [২]
[২. সাহিত্য সাধক চরিতমালা ২৮-২৯, দ্বিতীয় খণ্ড; পৃ ৩৫]
মুসলমান সমাজে বাঙলা ভাষা চর্চার ক্ষেত্রে বঙ্কিমচন্দ্র বর্ণিত অবস্থা আজ আর নেই। কিন্তু অবস্থার অনেক পরিবর্তন সত্ত্বেও পূর্ব পাকিস্তানের প্রভাবশালী মহলে এবং বেতার ও অন্যান্য সরকারী বেসরকারী প্রতিষ্ঠানের মাধ্যমে আজও বাঙলা ভাষাকে আরবী ফারসী উর্দুর খাঁচায় আবদ্ধ রাখার আয়োজন অব্যাহত আছে। বাঙলা ভাষা ও সাহিত্য আমাদের দেশে তাই তখনো এই কৃত্রিম কেরামতির দৌরাত্ম্যে আড়ষ্ট, বিবর্ণ এবং মৃতকল্প।
কিন্তু এই দৌরাত্ম্য সত্ত্বেও বাঙলা ভাষা ও সাহিত্য তার স্বকীয় মহিমায় পূর্ব বাঙলার আলো, হাওয়া, মাটি এবং জীবনের সাথে নিবিড় যোগসূত্রে গ্রথিত হয়ে আমাদের সাংস্কৃতিক পরিমণ্ডলকে যে আপন আলোকে উদ্ভাসিত করবে সে বিষয়ে সন্দেহের অবকাশ নেই। দীনেশচন্দ্র সেন এ প্রসঙ্গে বলেন,
এক সময় ফোর্ট উইলিয়াম কলেজের পণ্ডিতগণ অতিকায় সংস্কৃত শব্দ বাঙ্গালা সাহিত্যে আমদানি করিয়া এই ভাষার পর্ণকুটীরকে ঐরাবতশালায় পরিণত করিয়া হাস্যাস্পদ হইয়া পড়িয়াছিলেন। সেই ভাবে আরবী ফারসীর পণ্ডিতগণ উক্ত দুই ভাষার অপর্যাপ্ত ও অবৈধ শব্দ প্রয়োগ দ্বারা এখনও মুসলমানী বাঙ্গালা নামক একটা উদ্ভট সামগ্রীর সৃষ্টি করিতেছেন। বস্তুতঃ মুসলমানী বাঙ্গালা ও পণ্ডিতী বাঙ্গালা, ইহাদের কোনটাই বাঙ্গালার স্বরূপ নহে, উহারা আমাদের ভাষার বিদ্রূপ ও একান্ত পরিহার্য। ভাষা জিনিসটা পণ্ডিত বা মোল্লার হাতের মোরব্বা নহে। দেশের জলবায়ু ও আলোকে ইহা পুষ্ট হইয়া থাকে। ইহা স্বীয় জীবন্ত গতির পথে, ইচ্ছাক্রমে বর্জন ও গ্রহণ করিয়া চলিয়া যায়, স্বীয় ললাটলিপিতে কোন শিক্ষকের ছাপ মারিয়া পরিচিত হইতে চায় না।[৩]
[৩. ময়মনসিংহ গীতিকা, প্রথম খণ্ড, দ্বিতীয় সংখ্যা কলিকাতা বিশ্ববিদ্যালয়, ১৯৮৮: ভূমিকা দ্রষ্টব্য।]
একটি জিনিস কিন্তু এই প্রসঙ্গে বিশেষভাবে লক্ষণীয়। সংস্কৃত, আরবী, ফারসী শব্দ নিয়ে বাকবিতণ্ডা এবং কূপমণ্ডুকতা বাঙলা দেশের মধ্যবিত্ত জীবনে যত প্রবল ছিল গ্রাম্যজীবনে ততখানি ছিল না। এজন্য দেখা যায় যে, লোককাহিনী এবং লোকগীতির ক্ষেত্রে হিন্দু এবং মুসলমান উভয় সমাজের অনেক কবিই প্রায় সমান দক্ষতার সাথে হিন্দু – মুসলমান চরিত্র সৃষ্টি করেছেন এবং সমান নৈপুণ্যের সাথে প্রচলিত সংস্কৃত আরবী ফারসী শব্দের ব্যবহার করতে সমর্থ হয়েছেন। অর্থাৎ ব্যক্তিগত জীবনে এই সমস্ত লোকশিল্পীরা ধর্মগত জীবনযাপন করলেও মধ্যবিত্ত হিন্দু – মুসলমানের মতো তাঁরা ধর্মের দ্বারা আক্রান্ত হন নি। ময়মনসিংহ গীতিকা থেকে শুরু করে বৈষ্ণবভাবাপন্ন অসংখ্য কবিতাই এই বক্তব্যের সত্যতাকে প্ৰমাণ করে। দীনেশচন্দ্রের ভাষায়,
ময়মনসিংহ-গীতিকায় আমরা বাঙ্গালা ভাষার স্বরূপটি পাইতেছি। বহু শতাব্দীকাল পাশাপাশি বাস করার ফলে হিন্দু ও মুসলমানের ভাষা এক সাধারণ সম্পত্তি হইয়া দাঁড়াইয়াছে। ইহা সমস্ত বঙ্গবাসীর ভাষা। এক্ষেত্রে জাতিভেদ নাই। এই ময়মনসিংহ গীতিকায় উর্দু উপাদান ততটা ঢুকিয়াছে, যতটা প্রকৃতপক্ষে এদেশে আসিয়া বাঙ্গালা হইয়া গিয়াছে। এই গীতিসাহিত্য হিন্দু মুসলমান উভয়ের, এখানে পণ্ডিতগণের রক্তচক্ষে শাসাইবার কিছু নাই। লেখকদের মধ্যে হিন্দুও যতটি, মুসলমানও ততটি। এই সাহিত্য আবার হিন্দু নায়ক, মুসলমান নায়িকা, এবং মুসলমান নায়ক ও হিন্দু নায়িকা পাইতেছি। প্রকৃত ঘটনা কবিরা যাহা শুনিয়াছেন, তাহাই অনেক সময়ে লিপিবদ্ধ করিয়াছেন।[৪]
[৪. ময়মনসিংহ গীতিকা, ভূমিকা দ্রষ্টব্য।]
লোকসাহিত্যের এই চরিত্রের উপর আলোকপাত করতে গিয়ে বৈষ্ণবভাবাপন্ন মুসলমান কবিদের প্রসঙ্গে একজন উল্লেখযোগ্য গবেষক বলেন, গঙ্গা যমুনা ধারার মত এই যুগ্ম ধার একই ব্যক্তির জীবনে ও কাব্যে মিলিত হইয়াছে। দেশভেদ, জাতিভেদ, ধর্মভেদ ও যুগভেদ এই ভেদচতুষ্টয় সত্ত্বেও যে স্থলে একের প্রভাব অন্যের উপর পূর্ণমাত্রায় পতিত হইয়াছে দেখা যাইতেছে, সেস্থানে ভারতীয় মুসলমানদের খানিকটা হিন্দুভাবে ভাবিত হওয়া আশ্চর্যজনক মনে করিব কেমন করিয়া? এক্ষেত্রে দেশভেদ, জাতিভেদ ও যুগভেদের প্রশ্ন উঠে না, ধর্মভেদ মাত্র রহিয়াছে। অনুরূপভাবে হিন্দুরাও মুসলমান সংস্কৃতির সংস্পর্শে আসিয়া অনেকখানি প্রভাবান্বিত হইয়াছেন সন্দেহ নাই, এবং ইহা খুব স্বাভাবিকও বটে।[৫]
[৫. শ্রী যতীন্দ্রমোহন ভট্টাচার্য, বাঙ্গালার বৈষ্ণবভাবাপন্ন মুসলমান কবি, কলিকাতা বিশ্ববিদ্যালয়, ১৯৬২ পৃ. ৫]
কাজেই ধর্মের নামে হিন্দু মুসলমান মধ্যবিত্তের সাংস্কৃতিক জীবনে ঊনিশ শতক থেকে যে সাম্প্রদায়িক দ্বন্দ্ব কলহ এবং উৎপাতের সূত্রপাত হয়েছে এবং আজ পর্যন্ত অব্যাহত আছে সেগুলি ওহাবী প্রভাব সত্ত্বেও বাঙলা দেশের গ্রাম্য-জীবন ও লোকসাহিত্যকে তেমনভাবে স্পর্শ করে নি। এ সংক্রমণ বিশেষভাবে কার্যকরী হতে শুরু করে বর্তমান শতকের প্রথম থেকে, রাজনৈতিক ক্ষেত্রে সাম্প্রদায়িকতার উত্থানের সাথে সাথে এবং মধ্যবিত্ত রাজনীতির অপরিহার্য প্রয়োজনে।
মধ্যবিত্ত হিন্দু মুসলমানের মধ্যে সামাজিক সম্পর্কের এবং ভাব বিনিময়ের অভাবঘটিত কারণে শক্তিশালী হিন্দু লেখকরা কোন সার্থক এবং উল্লেখযোগ্য মুসলমান চরিত্র সৃষ্টি করতে সক্ষম হন নি। মুসলমানদের পক্ষেও হিন্দু চরিত্র সৃষ্টি সম্ভব হয় নি। কিন্তু মধ্যবিত্তের পক্ষে যা ছিল অসাধ্য সে কার্যই অনায়াসে সাধন করেছিলেন বাঙলাদেশের লোকশিল্পীরা। কারণ এ কার্যের জন্যে জীবনে জীবন যোগ করার প্রয়োজন অপরিহার্য এবং এ সংযোগ মধ্যবিত্ত জীবনে সম্ভব না হলেও গ্রাম্য-জীবনে অনেকখানি সম্ভব হয়েছিল। সৃষ্টিশীলতা এবং সাহিত্যবিচারের দিক দিয়ে মধ্যবিত্ত-সৃষ্ট সাহিত্য অনেক শ্রেষ্ঠতর হলেও বাঙলা দেশের লোকসাহিত্য এজন্যেই তর্কাতীতভাবে হিন্দু মুসলমানের সাধারণ সৃষ্টি এবং সাধারণ সম্পদ।

মুসলমানেরা যখন ভারতবর্ষে আধিপত্য বিস্তার শুরু করেন তখন থেকে মোগল যুগের সায়াহ্ন পর্যন্ত আমীর, ওমরাহ, উচ্চপদস্থ ফৌজী কর্মচারী এবং উচ্চশ্রেণীর অন্যান্য মুসলমানেরা অধিকাংশই ছিলেন আরবী, ইরানী, তুর্কী এবং মধ্য-প্রাচ্যের অন্য সব এলাকার অধিবাসী অথবা তাঁদের বংশধর। তাঁরা সাথে করে এনেছিলেন তাঁদের নিজস্ব সংস্কৃতি এবং সেই সংস্কৃতির চর্চা এবং পরিচর্যা তাঁদের মধ্যে শেষ পর্যন্ত অব্যাহত ছিল। এ সংস্কৃতি মুসলিম রাজদরবারে নানাভাবে পৃষ্ঠপোষকতা ও প্রশ্রয় লাভ করে অনেকাংশে সমর্থ হয়েছিল নিজের একটা স্বাতন্ত্র্য বজায় রাখতে। কিন্তু এই পৃষ্ঠপোষকতা সত্ত্বেও মুসলমান বাদশাহ, সুলতান এবং অন্যান্য রাজপুরুষদের মধ্যে আকবরের মতো কেউ কেউ রাষ্ট্রীয় কারণে এদেশীয় সংস্কৃতির সাথে বিদেশাগত আমীর ওমরাহদের সংস্কৃতির কিছুটা সমন্বয় সাধনের চেষ্টা করেছিলেন। কিন্তু সে প্রচেষ্টা ছিল নিতান্তই দুর্বল, অক্ষম এবং অস্থায়ী। কাজেই উঁচুতলার আমীর ওমরাহ নবাব-বাদশার সংস্কৃতির সাথে এদেশীয় সংস্কৃতির তেমন কোন উল্লেখযোগ্য সংযোগ অথবা সমন্বয় সাধিত হয় নি। মোগল রাজদরবারে যে সমস্ত রাজপুত এবং হিন্দুদের প্রতাপ ও আধিপত্য ছিল তাঁরা ফারসী ভাষা এবং দরবারের সংস্কৃতির দ্বারা অনেকাংশে প্রভাবিত হওয়ার ফলে হিন্দু-মুসলমান রাজপুরুষদের মধ্যে কিছুটা ঐক্য এবং সামঞ্জস্য স্থাপিত হলেও সে ঐক্য এবং সামঞ্জস্য ছিল বাহ্যিক। এর প্রধান কারণ মোগল দরবারের সংস্কৃতি মোটামুটিভাবে ছিল ইরানী প্রভাবের দ্বারা গঠিত যার সাথে রাজপুত এবং হিন্দুদের কোন আন্তরিক আত্মীয়তা স্থাপন কিছুতেই সম্ভব ছিল না। বাঙলাদেশের গৌড়ীয় সুলতানেরা বাঙলা ভাষাচর্চায় উৎসাহ দান ইত্যাদির মাধ্যমে লোকসংস্কৃতির উন্নতিতে কিছু সহায়তা করলেও বাঙলা তাঁদের নিজেদের ভাষা ছিল না এবং তাঁরা সে ভাষাচর্চাও করতেন না। তাঁদের সমস্ত প্রয়াসই এক্ষেত্রে বাহ্যিক পৃষ্ঠপোষকতার মধ্যেই সীমাবদ্ধ ছিল।
সুতরাং এই সমস্ত উচ্চশ্রেণীর মুসলমানেরা যে সংস্কৃতি চর্চা করতেন তার মধ্যে আরবী- ইরানী-তুর্কী প্রভাবই ছিল মুখ্য। এবং এই সংস্কৃতির সাথে বাঙলাদেশের অগণিত সাধারণ মুসলমানের কোন যোগ ছিল না। যোগাযোগের এই অভাবের প্রধান কারণ দু’টি। প্রথমতঃ শ্রেণীবৈষম্য এবং দ্বিতীয়তঃ জাতিবৈষম্য। মুসলিম যুগে এ দুইই ছিল ঘনিষ্ঠ সূত্রে আবদ্ধ।
ভারতবর্ষের বিপুল সংখ্যক মুসলমান, যাঁরা শত শত বছর ধরে এদেশে বসবাস করে আসছেন, তাঁরা অথবা তাঁদের পিতৃপুরুষেরা আরব-ইরান-তুর্কী থেকে আসেন নি। তাঁরা এ দেশের মানুষ। এবং নীচুতলার মানুষ। বর্ণহিন্দু জমিদার এবং শোষকদের অত্যাচারে অতিষ্ঠ হয়ে তাঁরা ইসলাম ধর্মের সামাজিক ঔদার্য এবং ভ্রাতৃত্বের মধ্যে মুক্তি সন্ধান করেছিলেন। এই ধর্মান্তরিত মুসলমানদের মধ্যে বহুসংখ্যক মানুষ, বিশেষতঃ সিন্ধুপ্রদেশ এবং বঙ্গদেশে, ছিলেন বৌদ্ধ। এই সকল মুসলমানেরা হিন্দু সমাজে ‘নেড়ে’ নামে অভিহিত হতেন। মুণ্ডিতমস্তক বৌদ্ধদের থেকেই এই নামকরণের উৎপত্তি। এই সমস্ত বৌদ্ধ এবং নিম্নবর্ণের হিন্দুরা ইসলাম ধর্ম গ্রহণ করে বর্ণাশ্রমের বন্ধন ছিন্ন করেছিলেন। কিন্তু ধর্মান্তরের ফলে সে বন্ধন ছিন্ন হলেও আর্থিক জীবনে শ্রেণীর বন্ধন তাঁরা ছিন্ন করতে পারেন নি। কাজেই শেষ পর্যন্ত ধর্মান্তরের ফলে ঈপ্সিত মুক্তিও তাঁদের সন্তোষজনকভাবে আসে নি।
এজন্যে দেখা গেল যে, মোগল রাজদরবারের সাংস্কৃতিক প্রভাব সত্ত্বেও উচ্চশ্রেণীর মুসলমানদের সংস্কৃতির সাথে ভারত বর্ষের উচ্চশ্রেণীর হিন্দুদের সংস্কৃতির গরমিল যত বেশী ছিল নিম্নশ্রেণীর হিন্দু মুসলমানদের মধ্যে সেটা ছিল না। তাদের মধ্যেকার সাংস্কৃতিক অনৈক্য ছিল তুলনায় অনেক গৌণ। সামান্য কিছু ধর্মীয় আচার – অনুষ্ঠান ব্যতীত অন্য কোন পার্থক্য তাদের ক্ষেত্রে নির্দেশ করা রীতিমতো মুস্কিল। এমন কি ধর্মীয় ক্রিয়াকর্মের ক্ষেত্রেও বিশুদ্ধ ইসলামের তৌহিদবাদ বলতে যা বুঝায় তার চিহ্ন এই সমস্ত নিম্নশ্রেণীর মুসলমানদের ক্ষেত্রে ছিল অনুপস্থিত। বাঙলাদেশের ক্ষেত্রে একথা বিশেষভাবে সত্য। কারণ লৌকিক ইসলাম হিন্দু ধর্ম এবং বাঙালী সংস্কৃতির প্রভাবে একটা নোতুন রূপ পরিগ্রহ করেছিলো। এজন্যে দেখা যায় যে, এখানে অনেক ক্ষেত্রে একদিকে যেমন হিন্দুরা মুসলমান পীর-দরবেশের দরগায় দেবতাজ্ঞানে শিন্নী দিচ্ছেন, মানত করছেন; অন্যদিকে তেমনি মুসলমানেরাও কোন কোন ক্ষেত্রে হিন্দু সাধু-সন্ন্যাসীদের সেবা করছেন এবং মনসা ইত্যাদি পূজা করছেন। এর কারণ ধর্মান্তরের পরও পূর্বসংস্কৃতি এবং সংস্কারের সাথে তাঁদের যোগাযোগ নষ্ট হয় নি. নিরবচ্ছিন্ন ছিল।
এইসবের ফলে দেখা যায় যে, বাঙলাদেশে এবং সারা ভারতবর্ষে কোন মুসলমান পরিবার যখনই নিম্ন অবস্থা উত্তীর্ণ হয়ে অর্থ-সামর্থ ও প্রতিপত্তি অর্জন করেন তখনই তাঁদের মধ্যে দেখা দেয় নিজেদেরকে বিদেশাগত আরবী, ইরানী, তুর্কী পূর্ব- পুরুষদের বংশধর বলে প্রচার করার প্রবণতা। এ দেশের উচ্চ-শ্রেণীর মুসলমানরা যে এদেশের মাটির মানুষ নয়, একথা যেন মুসলমানদের অন্তরে ভালভাবে প্রোথিত হয়ে আছে। কাজেই কোন মুসলমান পরিবার যখনই নিম্ন অবস্থা থেকে আর্থিক এবং সামাজিক উন্নতির শিখরে আরোহন করতে থাকেন তখনই এ দেশের মাটির সাথে নিজেদের পরিচয়কে ছিন্ন করে তাঁরা নিজেদেরকে ঘোষণা করেন আরবী, ইরানী, তুর্কী, বাখী এবং বাদাখ্ শানী পূর্ব-পুরুষদের বংশধর বলে।
এই প্রচেষ্টার দ্বারা আসলে তাঁরা বলতে চান যে, মুসলমান হলেও তাঁরা ‘ছোট’ জাতের অথবা ‘নিম্ন’ শ্রেণীর মুসলমান নন, যাদের পূর্ব-পুরুষেরা নিম্নবর্ণের হিন্দু এবং বৌদ্ধ ছিল। তাঁরা হচ্ছেন এমন এক শ্রেণীর মুসলমান যাঁরা জাতিগতভাবে পৃথক। নিম্ন এবং উচ্চশ্রেণীর মধ্যে এই ভেদজ্ঞানই একমাত্র কারণ যার জন্যে অর্থ প্রতিপত্তিশালী পরিবারের লোকেরা অনেক ক্ষেত্রে নিজেদের নাম পর্যন্ত পরিবর্তন করেন এবং নামের শেষে সৈয়দ, খান, পাঠান, আনসারী, বোখারী, ইস্পাহানী, কাশগারী ইত্যাদি সংযোজন করে নিজেদের সাংস্কৃতিক, সামাজিক এবং ধর্মীয় মর্যাদা বৃদ্ধির প্রয়াস পান। এটাই একমাত্র কারণ যার জন্যে তাঁরা ভারত অথবা পাকিস্তানকে অন্তর থেকে নিজেদের স্বদেশভূমি বলে মনে করেননা এবং আরবী -ফারসীকে পাকিস্তানের জাতীয় এবং সাংস্কৃতিক ভাষা করার জন্যে সভা সমিতিতে আবেগময় বক্তৃতা দিতে কুণ্ঠা, সঙ্কোচ অথবা লজ্জা বোধ করেন না। মুসলিম সংস্কৃতির এই পতাকাবাহকেরা সামন্ততান্ত্রিক মূল্যবোধের মোহে সম্পূর্ণ আচ্ছন্ন। তাই এ জাতীয় চিন্তার বিকৃতি এবং অসারতা তাঁদের দৃষ্টিগোচর হয় না। এবং হলেও অন্যান্য অনেক পার্থিব কারণে তাঁরা সে চিন্তাকে মুলতুবী রাখেন।
তত্ত্বগত ইসলামের কোন সমর্থন না থাকলেও ভারতীয় মুসলমানদের মধ্যে জাতিভেদ নিঃসন্দেহে বর্তমান ছিল এবং এখনও আছে। এই ভেদজ্ঞান যে বহুলাংশে বর্ণাশ্রমের প্রভাবসৃষ্ট সে বিষয়েও সন্দেহ নেই। আর্থিক শ্রেণীবিভাগের জন্যে মানুষে অনেক তফাৎ দেখা যায়, কিন্তু বর্ণাশ্রম শুধু আর্থিক জীবন ও জীবিকার উপরই সে ভেদজ্ঞানকে প্রতিষ্ঠিত করে নি। পরবর্তীকালে তাকে ধর্মীয় তত্ত্বের উপর দাঁড় করিয়ে মানুষ দাঁড় করিয়ে মানুষকে জন্মের ভিত্তিতে ছোটবড়, উচ্চনীচ বলে ঘোষণা করেছে। ইসলামীতত্ত্বে এ জাতীয় ভেদাভেদের কোন কথা নেই। উপরন্তু সেখানে মানুষে মানুষে সাম্যের বাণীই প্রচার করা হয়েছে। উচ্চশ্রেণীর ভারতবর্ষী মুসলমানরা তাই একদিকে শ্রেণীবৈষম্য ও বর্ণাশ্রম এবং অন্যদিকে ইসলামের তত্ত্বগত শাসক এ দুইয়ের মধ্যে পড়ে ধীরে ধীরে এবং অর্ধসচেতনভাবে যে মধ্যবর্তী পন্থা অবলম্বন করলেন তার দ্বারা তাঁরা উচ্চশ্রেণীর মুসলমানদেরকে অভারতীয় এবং নিম্নশ্রেণীর মুসলমানদেরকে ভারতীয় নিম্নজাতিভুক্ত হিন্দুদের উত্তর পুরুষ বলে সিদ্ধান্ত করলেন। এর ফলেই দেখা গেল অবস্থাপন্ন পরিবারের লোকদের মধ্যে নিজেদেরকে বিদেশী বলে জাহির করার প্রবণতা। এর থেকেই জন্ম নিল বাঙলাভাষার মধ্যে আরবী ফারসী শব্দ কৃত্রিমভাবে আমদানী করে তাকে ধর্মশালায় পরিণত করার তাড়না। শুধু তাই নয়, এর ফলেই দেখা গেল আরবী-ফারসীকে বিশেষতঃ ফারসীকে জাতীয় ও সাংস্কৃতিক ভাষার মর্যাদা দানের পক্ষে আকুল ওকালতী।[৬]

মুসলিম সংস্কৃতি বলতে অলীক বংশগৌরবসম্পন্ন মুসলমানেরা সব সময় নিজেদের শ্রেণীগত সংস্কৃতির কথাই চিন্তা করতেন এবং এখনো করে থাকেন। এ সংস্কৃতির মধ্যে ইসলামী তত্ত্ব অপেক্ষা আরবী-ইরানী-তুর্কী সংস্কৃতির একটা সংমিশ্রণের প্রভাবই ছিল অধিকতর শক্তিশালী। কাজেই ভারতবর্ষীয় মুসলমানদের সংস্কৃতির মধ্যে দুটি বিশেষ ধারা মুসলিম আমল এবং তার পরবর্তী ইংরেজ রাজত্ত্বেও সমানভাবে প্রচলিত ছিল। একটি নিম্নশ্রেণীর মুসলমানদের এ সংস্কৃতি মোটামুটিভাবে ভারতীয় প্রভাবে গঠিত এবং দেশের আলো হাওয়া মাটির সাথে সংযুক্ত। অন্যটি উচ্চশ্রেণীর মুসলমানদের সংস্কৃতি, যার মধ্যে ভারতীয় অপেক্ষা অভারতীয় অর্থাৎ মধ্যপ্রাচ্যীয় প্রভাবেরই অধিকতর প্রাধান্য। সুতরাং ভারতীয় মুসলমানদের সংস্কৃতি বলতে এমন কোন জিনিষ কোনকালেই ছিলনা যেটা এদেশীয় সকল শ্রেণীর মুসলমানের সাধারণ সংস্কৃতি। কিন্তু এ দুই শ্রেণীর মুসলমানদের মধ্যে সুগভীর সংস্কৃতিগত পার্থক্য সত্ত্বেও ভারতবর্ষের মুসলিম সংস্কৃতির কথা যখনই উত্থাপিত এবং আলোচিত হয়েছে তখনই তার দ্বারা যে সংস্কৃতির কথা বুঝানো হয়েছে সেটা অল্পসংখ্যক উচ্চশ্রেণীর মুসলমানদের সংস্কৃতি, অগণিত নিম্নশ্রেণীর মুসলমানের সংস্কৃতি নয়। এর কারণ খুবই সহজ। নিম্নশ্রেণীর লোকেরা আর্থিক, সামাজিক ইত্যাদি দিক থেকে পঙ্গু এবং অবহেলিত কাজেই তাদের সংস্কৃতির কথা কেউ কখনো গুরুতরভাবে বিবেচনা করেনি। উচ্চশ্রেণীর মুসলমানরা মুসলিম সংস্কৃতি বলতে এই সংখ্যাগরিষ্ঠ মুসলমানদের সংস্কৃতির কথা চিন্তা করতেও প্রস্তুত ছিলেন না। তাঁদের শ্রেণীগত ‘তাৰ্জীব’ ‘তমদ্দুন’ কেই তাঁরা এক করে দেখেছিলেন সমগ্র ভারতীয় মুসলিম সংস্কৃতির সাথে। এই সমস্ত শিক্ষিত এবং প্রতিপত্তিশালী উচ্চশ্রেণীর মুসলমানদের প্রচারণার দৌলতে সাধারণ আলোচনার ক্ষেত্রে মুসলিম সংস্কৃতি বলতে আরবী, ইরানী, তুর্কীও ভারতীয় সংস্কৃতির একটা উদ্ভট সংমিশ্রণই বোঝালো, যে সংমিশ্রণের মধ্যে বিদেশী প্রভাবই রইলো অপেক্ষাকৃত শক্তিশালী। এবং এই বিদেশমুখী সংস্কৃতির সাথে এদেশীয় সংস্কৃতির স্বভাবতঃই দেখা গেলো অনেক পার্থক্য, দূরত্ব এবং অস্বাস্থ্যকর গরমিল।

এই মুসলিম সংস্কৃতির মধ্যে সামন্ততান্ত্রিক শ্রেণীবিভাগ ইংরেজ রাজত্বকালেও অক্ষুণ্ণ থাকলো। কারণ মোগল সাম্রাজ্যের পতনের ফলে উচ্চশ্রেণীর আমীর ওমরাহ নবাব নাজিমদের পতন ঘটলেও তাঁরা সকলেই একেবারে নিশ্চিহ্ন হলেন না। তাঁদের অবস্থার অবনতি হলো এবং সবকিছুর মধ্যে একটা ক্ষয়িষ্ণুতা দেখা দিল। কিন্তু এসবের দ্বারা তাঁদের সংস্কৃতিগত স্বাতন্ত্র্য বিনষ্ট হলো না। উপরন্তু এই ক্ষয়িষ্ণুতার যুগে এ স্বাতন্ত্র্যকেই তাঁরা আঁকড়ে ধরলেন বেশী করে। তার মধ্যেই তাঁরা যেন জীবন্ত রাখার চেষ্টা করলেন নিজেদের স্বাজাত্য, নিজেদের অভিমান এবং ভবিষ্যতের স্বপ্নকে। এই স্বাতন্ত্র্য, বোধের জন্যেই তাঁরা নিজেদেরকে বেশী করে তফাৎ করলেন ভারতীয় এবং নবাগত পাশ্চাত্য সংস্কৃতির থেকে।
নিম্নশ্রেণীর মুসলমানদের পাশ্চাত্য শিক্ষাগ্রহণে যে উচ্চ শ্রেণীর লোকদের মত এত আপত্তি ছিল না তার অনেক প্রমাণ আছে। কিন্তু ইচ্ছা সত্ত্বেও তাঁরা সে শিক্ষা গ্রহণ করতে পারেন নি প্রধানতঃ আর্থিক কারণে। এজন্যেই দেখা যায় যে, আর্থিক সুযোগ সুবিধা পেলে দরিদ্রশ্রেণীর মুসলমানরা ইংরেজী শিক্ষা গ্রহণে বিশেষ কুণ্ঠা অথবা ঘৃণা বোধ করেন নি। ইংরেজী শিক্ষার বিরুদ্ধে যে অভিমান সেটা প্রায় সর্বতোভাবে, উচ্চশ্রেণীর মুসলমানদের দ্বারা অনুপ্রাণিত ও পরিচালিত এবং সেজন্যেই এদেশে সাধারণভাবে মুসলমানদের শিক্ষাগত অনগ্রসরতার দায়িত্ব তাদেরই সর্বাপেক্ষা বেশী।
ইংরেজী শিক্ষা না করার পশ্চাতে বিশুদ্ধ ধর্মীয় কারণ কিছুই ছিল না। কারণ নোতুন ভাষা অথবা নোতুন কোন দেশের সংস্কৃতির সাথে জ্ঞানের মাধ্যমে পরিচিত হওয়ার বিরুদ্ধে ইসলামের কোন তত্ত্বগত অনুশাসন থাকেনি। পাশ্চাত্য শিক্ষা গ্রহণ করলে মুসলমানদের ধর্মনাশ হবে অথবা সম্মান বিপন্ন হবে এই মিথ্যার জন্ম সামন্ততান্ত্রিক মূল্যবোধের মধ্যে। ইংরেজরা এদেশ দখল করার পর উচ্চশ্রেণীর মুসলমানরা স্বাভাবিক ভাবেই অনেক সুযোগ- সুবিধা থেকে শ্রেণীগতভাবে বঞ্চিত হলো। দফতর আদালতে, বিশেষতঃ ফৌজী ব্যবস্থায় তাদের পূর্ব-কর্তৃত্বের অবসান ঘটলো। তাদের মাথার উপর বসলো ইংরেজ এবং পাশে দাঁড়ালো হিন্দু, শিখ এবং অন্যান্য সম্প্রদায়ভুক্ত ভারতীয়। অবস্থার এই পরিবর্তনকে তারা সহজভাবে গ্রহণ করতে পারলো না। এবং স্বভাবতই রাজনৈতিক ক্ষেত্রে কোন আন্দোলন অথবা অভ্যুত্থানের দ্বারা এ অবস্থার অবসান ঘটাতেও তারা সমর্থ হলো না। সুতরাং তাদের সমস্ত শক্তি নিয়োজিত হলো সাংস্কৃতিক জীবনক্ষেত্রে। নিজেদের গৌরববোধ, স্বাজাত্য এবং সামন্ততান্ত্রিক অভিমানকে টিকিয়ে রাখার জন্যে তারা নিজেদের চারিদিকে সৃষ্টি করলো নানান বাধার দেওয়াল। সৃষ্টি করলো এক সাংস্কৃতিক অচলায়তন, যে অচলায়তনের নাম মুসলিম সংস্কৃতি দিয়ে তারা উদ্যত হলো তার পরিচর্যা এবং স্বাতন্ত্র্য রক্ষা করতে। কাজেই ধর্মের ভিত্তিতে সংস্কৃতিকে হিন্দু এবং মুসলমান সংস্কৃতিরূপে বিভক্ত করলেও তথাকথিত মুসলিম সংস্কৃতির সত্যকার পরিচয় নিহিত আছে ইসলামের মধ্যে নয়, সামন্ততান্ত্রিক মূল্যবোধের মধ্যে। অর্থাৎ মুসলিম সংস্কৃতি নামে পরিচিত সংস্কৃতিটির রূপচরিত্র বিশ্লেষণ করলে দেখা যাবে যে তার মধ্যে ইসলামের প্রভাব খুবই ক্ষীণ ও দুর্বল এবং মোগল যুগোত্তর ক্ষয়িষ্ণু সামন্ততান্ত্রিক প্রভাবেরই জয়জয়কার।

পাশ্চাত্য শিক্ষাদীক্ষা প্রচলনের পূর্বে শ্রেণীগতভাবে হিন্দু মুসলমানের মধ্যে কোন তফাৎ ছিল না। অর্থাৎ সকল শ্রেণীর মধ্যেই ধর্মনিরপেক্ষভাবে তাঁরা উপস্থিত ছিলেন। হিন্দু মুসলমানেরা যেমনভাবে নিম্নশ্রেণীর অন্তর্ভুক্ত ছিলেন তেমনি উচ্চশ্রেণীর মধ্যেও তাঁদের উভয়ের প্রভাব-প্রতিপত্তির অভাব ছিল না। সে অভাব মুসলমানদের ক্ষেত্রে দেখা গেল মুসলমানদের পাশ্চাত্য শিক্ষা বর্জন এবং হিন্দুদের সেই শিক্ষা অর্জনের ফলে। মুসলমানরা থেকে গেলেন সামন্ততান্ত্রিক পর্যায়ে এবং শিক্ষাদীক্ষা, ব্যবসাবাণিজ্য, চাকরীবাকরী ইত্যাদির মারফতে হিন্দুরা অনেকাংশ উত্তীর্ণ হলেন সামন্ততান্ত্রিক প্রভাব। কাজেই ঊনিশ ও বিশ শতকে এই মুসলিম সংস্কৃতির চরিত্র রইলো অনেকখানি সামন্ততান্ত্রিক ও মধ্য প্রাচ্যীয় প্রভাব নিয়ন্ত্রিত ও পাশ্চাত্য এবং ভারতীয় প্রভাব দ্বারা গঠিত। এই হিন্দু সংস্কৃতিও বাঙলাদেশের এবং ভারতবর্ষের অন্যান্য অঞ্চলের সকল শ্রেণীর হিন্দু সংস্কৃতি ছিল না। তারও শ্রেণীচরিত্র এ সংস্কৃতিকে বিশেষ এক গণ্ডীর মধ্যে রেখেছিল সীমাবদ্ধ করে। এ সংস্কৃতির সাথে তাই এ দেশের অগণিত নিম্নশ্রেণীর হিন্দুর কোন ঘনিষ্ঠ আত্মীয়তা ছিল না। সুতরাং এই তথাকথিত মুসলিম সংস্কৃতি এবং হিন্দু সংস্কৃতির মধ্যে যে তফাৎ আছে সেটা শুধু ধর্মগত নয়। এ পার্থক্যের শ্রেণী এবং দেশচরিত্র তার ধর্মচরিত্রের থেকে অধিকতর গুরুত্বপূর্ণ। উভয় সংস্কৃতির পার্থক্যের এই দিকটিকে আলোচনাকালে সব সময় সম্পূর্ণভাবে উপেক্ষা করা হয় এবং তার জন্যে এ দুইয়ের সত্যকার চরিত্র ও তাদের ব্যবধানের দূরত্বেরও সঠিক পরিমাপ করা সম্ভব হয় না।
উভয় সংস্কৃতির এই পার্থক্যই অন্যতম কারণ যার জন্যে ঊনিশ শতকে হিন্দু মধ্যবিত্তের উত্থান শুরু হলেও মুসলমান সম্প্রদায় সেদিক থেকে অনেকখানি পিছিয়ে রইলো। উভয় সম্প্রদায়ের মধ্যে আদান-প্রদান লেনদেনের অভাবও ঘটলো যতখানি ধর্মগত কারণে তার থেকে অনেক বেশী শ্রেণীগত কারণে। নবোখিত হিন্দু মধ্যবিত্তের পক্ষে সাহিত্য সংস্কৃতি সভাসমিতি এবং জীবনের বিস্তীর্ণ কার্যক্ষেত্রে মুসলমানদের সাথে যোগাযোগ রক্ষা করা আর হয়ে উঠলো না। কারণ এক দিকে অশিক্ষা ও সামন্ততান্ত্রিক চিন্তার দ্বারা আড়ষ্ট হয়ে মুসলমানরা নিজেদের চতুর্দিকে একটা ব্যূহ রচনা করলো এবং হিন্দুদেরকে সুবিধাবাদী ইত্যাদি বলে গালাগালি দিয়ে নির্মাণ করলো এক কিংকর্তব্যবিমূঢ় জীবনদর্শন। অন্যদিকে নোতুন সুযোগ-সুবিধার দুনিয়া নিজেদের সামনে উন্মুক্ত হলে হিন্দুরা তাকে প্রত্যাখ্যান করলো না। অবশ্য নোতুন যুগ সূচনার সাথে পুরাতন যুগের এবং ব্যবস্থার অবসানে তাঁরা কেউই যে বিষাদগ্রস্ত হলেন না তা নয়। কিন্তু সে বিষাদ তাঁদের পক্ষে স্বভাবতঃই হলো ক্ষণস্থায়ী এবং পরিবর্তিত অবস্থার দ্বারা বিভ্রান্ত না হয়ে তাঁরা নির্ধারণ করলেন যুগোযযোগী নোতুন কর্মপন্থা। দেওয়ান কার্তিকেয় চন্দ্রের উক্তির মধ্যে এই মনোভাব ও দৃষ্টিভঙ্গির সুস্পষ্ট পরিচয় পাওয়া যায়। তিনি নিজে ফারসী ভাষা ও সাহিত্যে যথেষ্ট ব্যুৎপত্তি অর্জন করেছিলেন এবং তার প্রতি তাঁর প্রভূত দুর্বলতা ছিল। তাই ফারসীর পরিবর্তে ইংরেজী সরকারী অফিস আদালত ইত্যাদির ভাষা রূপে প্রতিষ্ঠিত হওয়া প্রসঙ্গে তিনি আত্মজীবনচরিতে লেখেন,
বাঙ্গালীর পক্ষে পারস্য একরূপ অকর্মণ্য হইল, এবং ইহার আদর এককালে উঠিয়া গেল। বহু যত্নের ও শ্রমের ধন অপহৃত হইলে, অথবা উপার্জনক্ষম পুত্র হারাইলে যেরূপ দুঃখ হয়, সেইরূপ দুঃখ এই সংবাদে আমাদের মনে উপস্থিত হইল। অনেক পরিশ্রমপূর্বক যে কিছু শিখিয়াছিলাম তাহা মিথ্যা হইল এবং বিদ্বান বলিয়া যে খ্যাতিলাভের আশা ছিল, তাহা নির্মূল হইয়া গেল। পূর্বে আমার পিসতুত ভ্রাতা শ্রীপ্রসাদকে আমি পারস্য শিখাইতাম, তিনি আমাকে ইংরেজী পড়াইতেন। কিন্তু এ বিদ্যাশিক্ষায় আমার বিশেষ মনোযোগ ছিল না। এক্ষণে পারস্যবিদ্যার আলোচনায় এককালে বিরত হইয়া ইংরেজী বিদ্যা শিক্ষায় মনোনিবেশ করিলাম। [৭]
[৭. দেওয়ান কার্তিকেয় চন্দ্র রায়ের আত্মজীবন চরিত, ইন্ডিয়ান অ্যাসোসিয়েটেড পাবলিশিং কোং প্রাইভেট লিঃ, নোতুন সংস্করণ, ১৩৬৩; পৃষ্ঠা ৩৭-৩৮]
প্রকৃতপক্ষে এখানেই হিন্দু এবং মুসলমান সম্প্রদায়ের অসমান উন্নতির গোড়াপত্তন। এর দায়িত্ব হিন্দুদের নয়। ইংরেজের যা কিছু দায়িত্ব তার থেকে অনেক বেশী দায়িত্ব মুসলমানদের নিজেদের। কিন্তু সে দায়িত্বকে স্বীকার করার ঔদার্য মুসলমানদের মধ্যে কোন কালেই বিশেষ লক্ষিত হয় নি। উপরন্তু নিজেকে পিছিয়ে থাকার জন্যে তাঁরা দায়ী করতে চেয়েছেন হিন্দুদের এগিয়ে যাওয়াটাকে। এটাও সামন্ততান্ত্রিক বিভ্রান্তির এক অভিনব লীলা! হিন্দু মুসলমানের উন্নতি অসমান না হলে সামন্ততান্ত্রিক প্রভাবকে উত্তীর্ণ হয়ে মুসলমানেরাও ঊনিশ শতকের বাঙালী সংস্কৃতির নির্মাণকার্যে সমানভাবে ব্রতী এবং অগ্রবর্তী হতেন। এবং এই মিলিত প্রচেষ্টার মাধ্যমে তাদের পারস্পরিক দূরত্ব হয়তো কালের যাত্রাপথে ক্রমাগত হ্রাস পাপ্ত হয়ে পরিশেষে সংস্কৃতির ক্ষেত্রে প্রায় নিশ্চিহ্ন হয়ে যেতো। বৃহত্তর জাতীয় জীবনেও সাম্প্রদায়িকতার মতো কোন জটিলতার সৃষ্টি হতো না। কিন্তু গোড়াতেই পারস্পরিক বিরোধিতার এই মনোবৃত্তি সে সম্ভাবনাকে ধুলিসাৎ করলো।

মধ্যবিত্ত শ্রেণীর উত্থান ইংরেজ শাসনের সর্বাপেক্ষা উল্লেখযোগ্য ঘটনা। সংস্কৃতির দিক থেকেও এর গুরুত্ব অপরিসীম। কারণ এই নোতুন শ্রেণী পাশ্চাত্য শিক্ষার মাধ্যমে ইউরোপের বিভিন্ন প্রগতিশীল ভাবধারার সংস্পর্শে আসে এবং নিজেদের ঐতিহ্যের উপর ভিত্তি করে সৃষ্টি করতে উদ্যত হয় এক নোতুন সংস্কৃতি। হিন্দুরা একাজে ছিলেন অনেক অগ্রবর্তী এবং ঊনিশ শতকে বাঙালী সংস্কৃতির নির্মাণকার্য তাঁদের প্রচেষ্টাকে বাদ দিয়ে কল্পনা করা চলেনা। মুসলমানরা পাশ্চাত্য শিক্ষা বর্জন করে পশ্চাদবর্তী হওয়ার ফলে এদিক দিয়ে তাঁদের দান অপেক্ষাকৃতভাবে অনেক কম। এই ব্যর্থতার অন্যতম কারণ বাঙলাভাষার প্রতিই তাঁদের অবজ্ঞা এবং উন্নাসিকতা। তাঁরা অনেকে নিজেদেরকে মনে করতেন আরবী-ইরানী-তুর্কী তেজারতকার এবং ঘোড়সওয়ারদের বংশধর, কাজেই বাঙলা ভাষার উন্নতির এবং পরিচর্যার কোন প্রয়োজন অথবা দায়িত্ব তাঁরা বোধ করেন নি। এর ফলে বাঙলা ভাষা ও সাহিত্যের মধ্যে যে হাজারো নোতুন পরীক্ষা-নিরীক্ষা শুরু হয়েছিল। তার সাথে তাঁরা ছিলেন সম্পূর্ণ সম্পর্কহীন।
ঊনিশ শতকের দ্বিতীয়ার্ধে বাঙলাদেশে মুসলমানরা যখন বাধ্য হয়ে ইংরেজী শিক্ষা গ্রহণের তোড়জোড় শুরু করলেন তখনো তাঁদের সংস্কৃতি সামন্ততান্ত্রিক প্রভাবে সমাচ্ছন্ন। ইতিমধ্যে প্রায় অর্ধশতাব্দীর প্রচেষ্টা এবং সাধনায় হিন্দু সম্প্রদায় বাঙালী সংস্কৃতিকে নিজেদের মতো করে গঠন করে তাকে অনেকখানি মুক্ত করেছিলেন সামন্ততান্ত্রিক প্রভাব থেকে। মুসলমান মধ্যবিত্তের উত্থান মুহূর্তে এই পার্থক্য তার চরিত্র গঠন কার্যে যথেষ্ট প্রভাবশীল হলো! পাশ্চাত্য শিক্ষার ফলে যত তাড়াতাড়ি তাঁদের সামন্ততান্ত্রিক চিন্তাভাবনার আওতামুক্ত হওয়ার কথা সেটা হয়ে উঠলো না। এই অক্ষমতার কারণ ঊনিশ শতকে বাঙালী হিন্দুদের প্রচেষ্টায় বাঙলাদেশে মধ্যবিত্ত শ্রেণীর যে নোতুন সাংস্কৃতিক পরিমণ্ডল সৃষ্টি হয়েছিল মুসলমানদের সাথে তার সন্তোষজনক যোগাযোগের অভাব। এর জন্যে শুধু যে মুসলমানরাই দায়ী তাই নয়। মধ্যবিত্ত শ্রেণীর হিন্দুদেরও দায়িত্ব যথেষ্ট। তাঁরা বেশ কিছুকাল একচেটিয়াভাবে ইংরেজ সরকারের থেকে যে সমস্ত সুযোগ-সুবিধা ভোগ করে আসছিলেন সে সুবিধা মুসলমান মধ্যবিত্তের উত্থানের ফলে অনেকখানি কমে এলো। সুযোগ-সুবিধা সঙ্কুচিত হওয়ার এই ব্যাপারটিকে তাঁরা মোটেই সুনজরে দেখলেন না। এবং নবোখিত মধ্যবিত্ত মুসলমানদের প্রতি একটা বিরুদ্ধ মনোভাব তাঁদের অন্তরে কঠিনভাবে দানা বাঁধলো। সাহিত্য ও সংস্কৃতিচর্চার ক্ষেত্রেও এ প্রভাব বিশেষভাবে হলো চিহ্নিত। মুসলমানরাও এ ব্যাপারে পিছিয়ে থাকার কারণ দেখলেন না। তাঁরাও আরবী ফারসী সংস্কৃতিকে নিজেদের ঐতিহ্য মনে করে ভারতবর্ষ এবং বাঙলাদেশকে বাতিল করে নিমগ্ন হলেন এক সংকর সংস্কৃতি গঠন করতে যে সংস্কৃতির মধ্যে পূর্ববর্তী সামন্ততান্ত্রিক মোগল প্রভাব কৃতকার্য হলো নিজের গৌরবকে অনেকাংশে অক্ষুণ্ণ রাখতে। ঊনিশ ও বিশ শতকের মধ্যবিত্ত মুসলিম সংস্কৃতি এইভাবে বেশ কিছুটা আচ্ছন্ন হলো মোগল যুগের উচ্চশ্রেণীর মুসলিম সংস্কৃতির দ্বারা।
সুতরাং দেখা যাচ্ছে যে, মধ্যবিত্ত এবং সাম্প্রদায়িকতার উত্থান ও বিকাশের যুগে মুসলমানরা শোরগোল তুলে ইসলামের নামে যে সংস্কৃতির পরিচর্যায় রত হলেন তার সাথেও ইসলামের বিশেষ সম্পর্ক নেই। তার প্রায় সম্পূর্ণটিই সামন্ততান্ত্রিক ও সাম্প্রদায়িক প্রভাবে গঠিত। এবং এজন্যেই সে সংস্কৃতির সাথে ভারতবর্ষের এবং বিশেষতঃ বাঙলাদেশের অগণিত দরিদ্র নিম্নশ্রেণীর মুসলমানের সংস্কৃতির কোন নাড়ীর যোগ কোনদিন ছিল না এবং আজও নেই।

ঊনিশ ও বিশ শতকে মুসলিম সংস্কৃতি বলে যে জিনিসটিকে চালু করা হলো তার মধ্যে সত্যকার সংস্কৃতি চেতনার থেকে উদ্দেশ্যমূলক বিভেদ সৃষ্টির প্রচেষ্টা সহজেই লক্ষণীয়। এই সংস্কৃতির নির্মাতাদের সাম্প্রদায়িক দৃষ্টিভঙ্গীই এর জন্মদাতা। এজন্যেই দেখা যায় মুসলিম রাজত্বকালে উচ্চশ্রেণীর হিন্দু মুসলমানের মধ্যে যে পার্থক্য ছিল সে পার্থক্যকে বজায় রাখার চেষ্টা তো অব্যাহত থাকলোই উপরন্তু হিন্দু মুসলমানের সংস্কৃতিগত প্ৰভেদকে ইচ্ছাকৃতভাবে আরও বাড়িয়ে তোলা চেষ্টার অন্ত রইলো না। হিন্দু এবং বিশেষ করে মুসলমানেরা দেশের সাধারণ জীবনযাত্রায় যা কিছু ঐক্য ছিল তাকে একেবারে উপেক্ষা করে অনৈক্য এবং বিভেদের উপরই তাঁদের সমগ্র দৃষ্টি নিবদ্ধ করলেন। প্রচলন করতে চেষ্টা করলেন অনেক নোতুন অভ্যাস এবং ব্যবহারের, যার মধ্যে ঐক্যের থেকে অনৈক্য, মিলনের থেকে বিভেদের কথাই প্রচারিত হতে থাকলো উচ্চ থেকে উচ্চতর কণ্ঠে। ধর্মীয় আচার-অনুষ্ঠানের ক্ষেত্রে হিন্দু মুসলমানের কিছু পার্থক্য অবশ্যই আছে। আকীকা এবং অন্নপ্রাশন, হাতে তখতী এবং হাতে খড়ি, বিবাহের আচার-অনুষ্ঠান রীতিনীতি, শেষকৃত্যের ব্যবস্থা ইত্যাদির মধ্যে যে তফাৎ আছে তার সত্যতা অনস্বীকার্য। শুধু তাই নয়, তাকে অস্বীকার করার প্রচেষ্টা অপরিসীম মূঢ়তা ব্যতীত আর কিছুই নয়। কিন্তু এগুলিকে স্বীকার করলেই কি বলতে হবে যে, হিন্দু এবং মুসলমানের সংস্কৃতির পার্থক্য এত গভীর ও সুদূরপ্রসারী যে, তার তুলনায় এ দুই সম্প্রদায়ভুক্ত মানুষের জীবনের মৌলিক ঐক্য এবং মিলন সম্পূর্ণ গুরুত্বহীন? উপরে আকীকা, হাতে তখতী, বিবাহের আচার-অনুষ্ঠান, শেষকৃত্যের ব্যবস্থা ইত্যাদি যে উদাহরণগুলি দেওয়া গেল তাতে হিন্দু মুসলমানের মধ্যে কিছু তফাৎ আছে। কিন্তু বাঙালী মুসলমানদের ঐ সমস্ত প্রথা এবং ব্যবহারের সাথে আরবী- ইরানী তুর্কী মুসলমানদের ব্যবহারের যদি তুলনা করা হয় তাহলে বাঙালী হিন্দুর ব্যবহারিক জীবন এবং আরবী-ইরানী-তুর্কী মুসলমানের ব্যবহারিক জীবন কোনটির সাথে তার অধিকতর মিল দেখা যাবে? একটু লক্ষ্য করলেই স্পষ্টতঃ বোঝা যাবে যে, একমাত্র কবর দেওয়ার ক্ষেত্রে ছাড়া অন্যান্য প্রত্যেকটি ক্ষেত্রে বিদেশী মুসলমানের থেকে বাঙালী হিন্দুর সাথে বাঙালী মুসলমানের ঐক্য অনেক বেশী গভীর এবং বাস্তব। এমনকি সাম্প্রদায়িক দৃষ্টিভঙ্গী গঠিত মধ্যবিত্তের ক্ষেত্রেও একথা অস্বীকার করার উপায় নেই। বিবাহের আচার-অনুষ্ঠান, নাচ গান এবং নানান আয়োজনের মধ্যে হিন্দু মুসলমানের সামাজিক জীবনের এ ঐক্য এবং পারস্পরিক প্রভাব সব থেকে বেশী প্রত্যক্ষ। শুধুমাত্র বিবাহের দোয়া বা মন্ত্রের ধর্মীয় দিকটি ব্যতীত হিন্দু মুসলমানের আচার অনুষ্ঠানের মধ্যে এমন কোন অনৈক্য নেই যার কথা উল্লেখ করে দেখানো যেতে পারে যে আরব-ইরান-তুর্কীর মুসলমানের সংস্কৃ তির সাথে বাঙালী মুসলমানের সংস্কৃতিগত ঐক্য তুলনায় কোন অংশে বেশী। উপরন্তু এ বিশ্লেষণের পথে অগ্রসর হলে দেখা যাবে যে, মুসলিম সংস্কৃতির নামে যে জিনিসকে প্রচার করা হচ্ছে তার সাথে অন্য কোন দেশের সমকালীন মুসলমানদের কোন যোগাযোগ বা আত্মীয়তা নেই। এই সমস্ত দেশগুলিও ইতিমধ্যে নিজেদের সংস্কৃতি নির্মাণকার্যে অনেকদূর এগিয়ে গেছে কাজেই তাদের পূর্বচরিত্র এবং চেহারা এখন আর বজায় নেই। কিন্তু পাকিস্তানী মুসলমানরা মুসলিম সংস্কৃতির নামে যে জিনিসকে আঁকড়ে ধরে আছেন তার মধ্যে আরবী, ইরানী, তুর্কী প্রভাব যেটুকু সেটা আজকের আরবী-তুর্কী-ইরানী সংস্কৃতি নয়। সেটাও প্ৰায় দু’তিনশো বছরের পুরাতন এবং ক্ষয়িষ্ণু এক সংস্কৃতি। কাজেই মুসলিম সংস্কৃতি আসলে আরবী-ইরানী-তুর্কীও নয়, ভারতীয়, বঙ্গদেশীয় বা পাকিস্তানীও নয়। এবং সর্বোপরি তত্ত্বের ক্ষেত্রে ইসলামের সাথেও তার কোন সম্পর্ক নেই। এ সংস্কৃতি যেন সদাসর্বদাই ভেসে বেড়াচ্ছে কিন্তু না পারছে অন্য কোন দেশের কূলে ভিড়তে, না পারছে নিজের দেশের মাটিতে বিস্তার করতে তার মূল। তবুও নিজের আন্তরিক তাগিদে জীবনের স্বতঃস্ফূর্ত তাড়নায় যখনই দেশের মাটি থেকে বাঁচার উপযোগী রস সংগ্রহ করতে সে চেষ্টা করে তখনই মুসলিম সংস্কৃতির পতাকাবাহীরা সেই শিকড় ছিন্ন করতে উদ্যত হন। আমাদের দেশের মাটির সাথে তাই মুসলিম সংস্কৃতির রসের বন্ধন যেন কিছুতেই স্থায়ী এবং দৃঢ় হতে পারে না। এবং সকল মুসলমানের সংস্কৃতির প্রতিনিধিত্ব করার আওয়াজ তুলে এই তথাকথিত মুসলিম সংস্কৃতি শ্রেণীস্বার্থ উদ্ধারকার্যেই ব্যবহৃত হয়।

ধর্ম সংস্কৃতির একটি উপাদান মাত্র। সুতরাং শুধু তার দ্বারা কোন সংস্কৃতির চরিত্র নির্ণয় করতে গেলে ভুল করা হবে। ভাষা, আর্থিক জীবন ইত্যাদির প্রসঙ্গেও একই কথা বলা চলে। সংস্কৃতির মূল ভিত্তি হিসাবে আর্থিক জীবন অন্যান্য উপাদানের তুলনায় অনেক বেশী গুরুত্বপূর্ণ হলেও একমাত্র তার দ্বারাই কোন সংস্কৃতির স্বরূপ বিশ্লেষণ করা সম্ভব নয়। যে কোন জীবন্ত সংস্কৃতিই অবিভাহ্য এবং তা সমস্ত উপাদানগুলির সমন্বয়েই গঠিত তাত্ত্বিক বিশ্লেষণের ক্ষেত্রে আমরা এক বা ততোধিক উপাদানের ভিত্তিতে তাকে বিচার করতে পারি কিন্তু তার অর্থ এই নয় যে, সত্যিকার অর্থে কোন সংস্কৃতিকে ইচ্ছামত বিভক্ত করা চলে।
সংস্কৃতির যে উপাদানগুলির কথা ইতিপূর্বে উল্লেখ করা হয়েছে, যেমন ভাষা, আর্থিক জীবন, ধর্ম, ভৌগোলিক পরিবেশ, সেগুলি যুগ যুগ ধরে ঐতিহাসিক বিবর্তনের মাধ্যমে মানুষের সংস্কৃতিকে গঠন এবং বৈশিষ্ট্য দান করে। বিভিন্ন উপাদানের ঐক্যের কারণে অনেক সময় দুই বা ততোধিক সংস্কৃতির মধ্যে একটা সাদৃশ্য গঠিত হয়। কিন্তু সেই সাদৃশ্য তাদের বৈশিষ্ট্যকে বিলুপ্ত করে না। এজন্যেই ইংলণ্ড এবং আমেরিকার সংস্কৃতি তাদের মধ্যেকার সাদৃশ্য সত্ত্বেও ভিন্ন। স্পেন এবং ল্যাটিন আমেরিকান দেশগুলির ক্ষেত্রেও তাই।
সংস্কৃতির চরিত্র বিচারে কোন উপাদানের গুরুত্ব কত বেশী সেটা নির্ভর করে উপাদানগুলির কোনটির প্রভাব জীবনে তুলনা কত কমবেশী তার উপর। সেদিক থেকে বিচার করলে আর্থিক জীবন এবং ভাষার গুরুত্ব সর্বাধিক। এই একই কারণে ধর্ম সংস্কৃতি ক্ষেত্রে কতখানি প্রভাব বিস্তার করতে পারে সেটা নির্ভর করবে সাধারণ জীবনযাত্রার উপর ধর্ম কতখানি প্রভাবশীল তার উপর। এজন্যে দেখা যায় যে, মধ্যযুগীয় ইউরোপে সংস্কৃতির উপর ধর্মের যে প্রভাব ছিল বর্তমান ইউরোপে সে প্রভাব নেই। তেমনি বর্তমান কালে অনুন্নত দেশগুলিতে ধর্মের যে প্রভাব লক্ষিত হয় সেটা উন্নত দেশগুলিতে দেখা যায় না। এর কারণ সামন্ততান্ত্রিক জীবনযাত্রার ক্ষেত্রে ধর্মের স্থান যত উঁচুতে ধনতান্ত্রিক ব্যবস্থার মধ্যে তত উঁচুতে নয়। আবার সমাজতন্ত্রের ক্ষেত্রে ধর্মীয় প্রভাবের চিহ্ন বিশেষ আর অবশিষ্ট থাকেনা। এর ফলে সামন্ততান্ত্রিক পর্যায়ে মানুষ ধর্ম নিয়ে যত মাতামাতি করে ধনতান্ত্রিক ব্যবস্থায় এবং বিশেষতঃ সমাজতান্ত্রিক ব্যবস্থায় সেটা আর করে না। শিক্ষা-দীক্ষা জ্ঞান-বিজ্ঞানের প্রসারের সাথে ধর্মের প্রভাব কমে আসে এবং তার ফলে সাধারণভাবে সংস্কৃতিক্ষেত্রে সে প্রভাবও আর পূর্বের মতো চিহ্নিত হয় না। পূর্ব পাকিস্তানে এখনো ধর্মকে দিয়ে সংস্কৃতির চরিত্র নির্ণয়ের প্রচেষ্টা বজায় আছে। এবং তার ফলে হিন্দু সংস্কৃতি, মুসলিম সংস্কৃতি ইত্যাদি আখ্যা দিয়ে সংস্কৃতিকে বিভিন্ন ভাগে বিভক্ত করা হয়। এর কারণ এদেশে এখনো সামন্ততন্ত্রের পূর্ণ উচ্ছেদ এবং উন্নততর আর্থিক ব্যবস্থার প্রবর্তন সম্ভব হয় নি। সামাজিক উন্নতির একটি বিশেষ পর্যায়ে সাধারণ জীবনক্ষেত্রে ধর্মের একটি বিশেষ গুরুত্ব থাকে কিন্তু সে প্রাধান্য চিরস্থায়ী এবং অপরিবর্তনীয় নয়। যুগ ও অবস্থার পরিবর্তনে ধর্মপ্রভাবের মধ্যে শৈথিল্য আসে এবং সেটা ধনতান্ত্রিক জীবনব্যবস্থার প্রতিষ্ঠা ও প্রসারের সাথে ক্রমাগত বৃদ্ধিলাভ করে। অর্থাৎ সামাজিক উন্নতি যত নিম্নপর্যায়ে থাকে ধর্মের প্রভাব সমাজের মধ্যে তত বেশী হয় এবং সংস্কৃতিও তার দ্বারা অনুরূপভাবে গঠিত। কাজেই সাধারণ জীবনযাত্রায় ধর্মের প্রভাব যত কমে আসে সংস্কৃতিক্ষেত্রে ধর্ম হয়ে পড়ে ততই গুরুত্বহীন। সে সময় ধর্মের স্থান অধিকার করে কোন বিশেষ জীবনদর্শন অথবা কোন নোতুন প্রত্যয়।
পূর্ব পাকিস্তানের সংস্কৃতিকে ব্যাখ্যা এবং রক্ষা করার স্বর্গীয় দায়িত্ব যাঁরা গ্রহণ করেছেন তাঁদের মতে রবীন্দ্রনাথ ‘হিন্দু’ ‘এবং ভারতীয়; কাজেই রবীন্দ্রসঙ্গীত শুনলে অথবা রবীন্দ্র- কাব্যসাহিত্যের চর্চা করলে এদেশের ‘তৌহিদবাদী’ মুসলমানদের দুনিয়া এবং আখেরাত দুইই বরবাদ হবে। এই সমস্ত সংস্কৃতিসেবীদের মধ্যে এমন কিছু সংখ্যক ব্যক্তি আছেন যাঁরা মাত্র কিছুকাল আগে পর্যন্ত রবীন্দ্রনাথকে ভাঙিয়ে দিন গুজরান করেছেন। এখন রবীন্দ্রচর্চার দ্বারা আর বিশেষ সুবিধা নেই, কাজেই তাঁরা রবীন্দ্র-বিরোধী। তাঁদের প্রধান যুক্তি এই যে, রবীন্দ্রনাথ বাঙলা সাহিত্যের অবিচ্ছেদ্য অংশ হলেও পূর্ব পাকিস্তানী সংস্কৃতির তিনি কেউ নন। অর্থাৎ তাঁদের মতে পূর্ব পাকিস্তানী সংস্কৃতির সাথে বাঙলা সাহিত্য সম্পর্কহীন।
রবীন্দ্রবিরোধী এই আন্দোলনকে প্রথম দৃষ্টিতে উন্মাদ মনে হলেও আসলে এটা যে বাঙলা ভাষা ও সাহিত্য চর্চা বিরোধী আন্দোলন একথা বোঝার জন্য খুব বেশী মস্তিক চালনার প্রয়োজন হয় না। এ আন্দোলন ১৯৪৮ বা ১৯৫২ সালের মতো সরাসরি বাঙলাকে অস্বীকার এবং বাতিল করার আন্দোলন নয়। এ আন্দোলন তার থেকে অনেক সূক্ষ্ম এবং পরোক্ষভাবে বাঙলা ভাষা ও সাহিত্যকে পঙ্গু করার আন্দোলন। এর অনেক দিক আছে এবং রবীন্দ্রবিরোধিতা তারই একটি। এ বিরোধিতাকে তাই বিচ্ছিন্নভাবে না দেখে এর চরিত্রকে একটি সামগ্রিক পটভূমিতে বিশ্লেষণ করা প্রয়োজন। সেটা করলে দেখা যাবে যে রবীন্দ্র- বিরোধিতা, বাঙলা ভাষা সরলীকরণ, নববর্ষ উৎসব বন্ধ করার প্রচেষ্টা ইত্যাদি সমস্তই একই উদ্দেশ্য প্রণোদিত। বরং এ উদ্দেশ্যের সাথে ১৯৪৮ এবং ১৯৫২ সালের বাঙলা ভাষা- বিরোধী প্রচেষ্টা ওতপ্রোত যোগসূত্রে জড়িত।
পূর্ব পাকিস্তানকে যে বহুদিন থেকে পঙ্গু করে রাখা হয়েছে একথা আজ প্রায় সর্ববাদীসম্মত। এ দেশের সাংস্কৃতিক জীবনও আজ পঙ্গুদশাপ্রাপ্ত। যে কোন দেশের অথবা দেশের অংশবিশেষের সাংস্কৃতিক বিপর্যয় এবং পঙ্গুত্ব তার সামগ্রিক জীবনকে আচ্ছন্ন করতে বাধ্য। তার দেশপ্রেম, আত্মসম্মানবোধ এবং গৌরবচেতনা সব কিছুই তার সাংস্কৃতিক জীবনের সাথে অবিচ্ছিন্ন এবং সাংস্কৃতিক জীবনকে পঙ্গু এবং বিধ্বস্ত করতে সমর্থ হলে পরোক্ষভাবে সে সমাজের সামগ্রিক জীবনকে পঙ্গু ও বিধ্বস্ত করার কাজ অনেকখানি সফল ও দ্রুততর হয়। এখনকার রবীন্দ্রবিরোধিতা এবং বাঙলা ভাষা সরলীকরণের প্রচেষ্টা পূর্ব পাকিস্তানবাসীর সামগ্রিক জীবনকে এইভাবে বিধ্বস্ত করারই এক সূক্ষ্ম এবং দূরদর্শী পরিকল্পনা।
রবীন্দ্রসঙ্গীত বাতিল করার আন্দোলন রবীন্দ্রবিরোধিতার শেষ পর্যায় নয়। এটা একেবারে প্রথম পর্যায়। এরপর ধীরে ধীরে রবীন্দ্রনাথের কাব্য, উপন্যাস, নাটক, ছোটগল্প, চিঠিপত্র সব কিছুর মধ্যে ‘তৌহিদবাদ-বিরোধী’ মালমসলা যথাসময়ে আবিষ্কৃত হবে এবং মুমীনের দল সেগুলো বরদাশত করতে নারাজ বলে ঊর্ধ্ব গগনে মাদল বাজিয়ে ধরণীতল উতলা করবেন। এখন রবীন্দ্রসঙ্গীত বাতিলের চেষ্টা হচ্ছে রেডিও-টেলিভিশন থেকে, তখন রবীন্দ্র- কাব্যসাহিত্য সম্পূর্ণভাবে বাতিল হবে পাঠ্যপুস্তক থেকে। কারণ রবি ঠাকুরের গান শুনলে যদি ধর্মনাশ হয় তাহলে তাঁর কাব্যসাহিত্য চর্চা করলে দেশের ধর্মরক্ষা পাবে কেমন করে? এ যুক্তি নিতান্তই অকাট্য এবং প্রথমটি স্বীকার করলে দ্বিতীয়টি অস্বীকার করার উপায় থাকে না।
রবীন্দ্রনাথ ‘হিন্দু’ এবং ‘ভারতীয়’, এই দুই কারণে তাঁকে নাকি বাতিল করা উচিত। মহেঞ্জোদারো, হরপ্পা, তক্ষশীলাকে এঁরা পাকিস্তানের ইতিহাস এবং সংস্কৃতির অবিচ্ছেদ্য অংশ বলে সগৌরবে প্রচার করে বিদেশী মুদ্রা অর্জন করতে দ্বিধাবোধ করেন না। তাঁদের যত দুশ্চিন্তা এবং আপত্তি পূর্ব পাকিস্তানের সংস্কৃতির ক্ষেত্রে। এদেশের লোকের ঠুনকো ঈমান কোন্ কবিতা, গান অথবা উপন্যাসের দ্বারা বিনষ্ট হতে পারে সেদিকে তাঁদের সতর্ক দৃষ্টি। এ মহৎ উদ্দেশ্য সাধন করতে হলে কাফেরদের বর্জন করতেই হবে এবং তার সাথে মুনাফেকদেরকেও।
রবীন্দ্রনাথ যে অর্থে ভারতীয়, কাজী নজরুল সে অর্থেই রবীন্দ্রনাথের থেকে অনেক বেশী ভারতীয়। কারণ রবীন্দ্রনাথ পাকিস্তানের পূর্বেই দেহত্যাগ করেছেন, কিন্তু নজরুল ইসলাম এবং তার পরিবারের লোকজন সকলেই ভারতে এখনো দেহধারণ করে আছেন। নজরুল ইসলামকেও কি তাহলে বাতিল করা দরকার?
একটু লক্ষ করলেই দেখা যাবে যে নজরুলকে বাতিল করার ব্যাপারটি এখন আর ভবিষ্যতের হাতে নেই। বাতিল তিনি এমনিতেই হয়ে আছেন। কারণ তাঁর সমগ্র সাহিত্য এবং সঙ্গীত সাধনার সাথে পূর্ব পাকিস্তানীদের পরিচয়ের কোন সুযোগই রাখা হয় নি। রেডিওতে তাঁর কতকগুলি বাঁধাধরা গান ব্যতীত অন্য কোন গান দেওয়া হয় না। এমনকি অনেক সময় তাঁর গানের শব্দ পরিবর্তন করেও গাওয়া হয়। এসবের কারণ নজরুলের এই গানগুলি ‘তৌহিদবিরোধী’।
কিন্তু রবীন্দ্রনাথের বিরুদ্ধে মুমীনের দল যতখানি আত্মবিশ্বাসের সাথে মাদল বাজিয়েছেন, নজরুলের বিরুদ্ধে খোলাখুলিভাবে ততখানি করার সাহস তাঁদের এখনো নেই। কিন্তু সে ক্ষেত্রেও বিশ্বাসের বিস্ফোরণ হলে বিস্মিত হওয়ার কিছু নেই। কারণ নজরুল-রবি ঠাকুরকে বাতিল না করলে হাতিম তাঈয়ের পুঁথি, কাওয়ালি আর মর্সিয়া সাহিত্যে রসিকজনের মনে বসবে কেন?
রবীন্দ্রনাথ ব্রাহ্ম হলেও তিনি নাকি হিন্দু। উপনিষদ ইত্যাদির প্রভাবে তাঁর মানসচরিত্র অনেকাংশে গঠিত, এই অর্থে ধরে নেওয়া গেল তিনি হিন্দু। কিন্তু তাঁকে বাতিল করলে রক্ষা পায় কে? মাইকেল খৃষ্টান হলেও ঐ একই কারণে হিন্দু। ঈশ্বরচন্দ্র নাস্তিক হলেও তাই। বঙ্কিম-শরৎচন্দ্রের তো কথাই নেই। এ যুক্তি-স্রোতের ফল দাঁড়ায় এই যে পূর্ব পাকিস্তানীদের ঈমান রক্ষার জন্য সব হিন্দু সাহিত্যিকদের বাদ দেওয়া প্রয়োজন। এমনকি যে-সমস্ত মুসলমান লেখক হিন্দু-ঘেঁষা, তাঁদেরকেও সমানভাবে বাতিল করা দরকার। এই বাতিল কার্য সুচারুভাবে সমাধা করার পর যে সমস্ত জ্যোতিষ্ক পূর্ব পাকিস্তানের সাহিত্যগগনে নিজেদের স্বর্গীয় আলোক দান করবেন, তাঁরা জন্মগ্রহণ না করলেও মানবজাতি অথবা বাঙলা সাহিত্যের কোন ক্ষতি-বৃদ্ধি হতো না। কিন্তু মানবজাতি বা বাঙলা সাহিত্যের ক্ষতি না হলেও এতে তাঁদের নিজেদের ষোল আনা মুনাফা (আমাদের সৌভাগ্যবশতঃ এঁদের অধিকাংশই এখনো জীবিত)। এ মুনাফা সংগ্রহ করতে কোন সুবুদ্ধিসম্পন্ন মানুষই অস্বীকৃত হতে পারে না। কাজেই রবীন্দ্র কাব্যসাহিত্য সঙ্গীত বাতিল করে পুঁথির বাজার গরম করা প্রয়োজন।
রাষ্ট্রভাষা আন্দোলন যে দ্রুতগতিতে জনগণের আন্দোলনে পরিণত হয়েছিল তার কারণ রাষ্ট্রভাষার সমস্যা তাদের দৈনন্দিন জীবনের গুরুতর সমস্যাসমূহের সাথে ছিল অবিচ্ছিন্ন। বাঙলা ভাষাকে একটা নামমাত্র স্বীকৃতি দান করলেও আজ চারদিক থেকে বাঙলা ভাষা ও সাহিত্যের উপর যে আক্রমণ শুরু হয়েছে সে আক্রমণকে সাফল্যের সাথে প্রতিরোধ করতে হলে ভাষা ও সাহিত্যের সাথে বৃহত্তর জীবনের নিবিড় ও গভীর যোগাযোগের বিষয়ে আমাদের যথেষ্ট সচেতন হওয়া দরকার। এ চেতনা পূর্ব পাকিস্তানবাসীর অন্তরে জাগ্রত হলে তারা এ দুরভিসন্ধিমূলক প্রচেষ্টার স্বরূপ নিজেরাই উদ্ঘাটন করতে পারবে এবং বাঙলা ভাষা ও সাহিত্যের চর্চাকে অব্যাহত রাখার আন্দোলনে তারা রাষ্ট্রভাষা আন্দোলনের মতোই সফলকাম হবে।
বাঙলাকে শিক্ষার মাধ্যম হিসাবে চালু করার জন্যে অনেক মহল থেকেই কথাবার্তা এবং আন্দোলন হচ্ছে। এর মধ্যে ছাত্র সম্প্রদায়ের কথাই সর্বাপেক্ষা উল্লেখযোগ্য। রাষ্ট্রভাষা আন্দোলনে ১৯৪৮ সাল থেকে শুরু করে শেষ পর্যন্ত তারাই ছিল আন্দোলনের প্রাণকেন্দ্ৰ। তাদের সাংস্কৃতিক এবং রাজনৈতিক চেতনার মধ্যেই এর সূত্রপাত এবং তাদের সংগঠিত প্রচেষ্টার মাধ্যমেই এর সাফল্য। কিন্তু রাষ্ট্রভাষা আন্দোলন রাজনৈতিক অর্থে অনেকাংশে সফল হলেও সাংস্কৃতিক অর্থে তার সাফল্য যে এখনো সুদূরপরাহত একথা আজ অনেকাংশে স্বীকৃত। এজন্যেই রাষ্ট্রভাষা হিসাবে গৃহীত হলেও ভাষা হিসাবে বাঙলা আজ পর্যন্ত কোন স্থানেই পূর্বাপেক্ষা অধিকতর মর্যাদায় প্রতিষ্ঠিত হয় নি। এমনকি শিক্ষার মাধ্যম হিসাবেও তার প্রগতি এমন কিছু উল্লেখযোগ্য নয়। পূর্ব পাকিস্তানের সাংস্কৃতিক জীবনের এই দৈন্য আজ অত্যন্ত প্রকট আকার ধারণ করেছে এবং শিক্ষক ও ছাত্র সম্প্রদায়ের চিন্তার মধ্যেও সে দায়িত্বের চেতনা অনুপস্থিত নেই।
স্বাধীনতালাভের পর ইংরেজীকে বিদেশী ভাষা বলে একেবারে বর্জন করা সম্ভব না হলেও স্কুল পর্যায়ে ইংরেজী চর্চার ক্ষেত্রে একটা ঔদাসীন্য ক্রমাগত বৃদ্ধিলাভ করছে। এ ঔদাসীন্য যদি বাঙলা ভাষা চর্চার ক্ষেত্রে উৎসাহবৃদ্ধির অনুপাতে কমে আসতো তাহলে অসুবিধা হতো না। কিন্তু কার্যক্ষেত্রে দেখা যাচ্ছে যে ইংরেজীর চর্চা ভয়ানকভাবে কমে এলেও ভাষা হিসাবে বাঙলার চর্চা তেমন বৃদ্ধিলাভ করে নি। এর ফলে শিক্ষা এবং সাংস্কৃতিক জীবন আজ এক দারুণ দুর্দিনের সম্মুখীন হয়েছে। ইস্কুল কলেজে এখন ছাত্রদেরকে যে শিক্ষা দেওয়া হচ্ছে তার মধ্যে স্বভাবতঃই অনেক গাফলতি এবং ফাঁক থেকে যাচ্ছে। কারণ শিক্ষার মাধ্যম হিসাবে ইংরেজী, বাঙলা অথবা অন্য কোন ভাষার উপরই যদি ছাত্রদের একটা দখল অথবা কার্যকরী জ্ঞান না থাকে তাহলে কোন শিক্ষাই কখনো সম্পূর্ণ হতে পারে না। এবং পূর্ব পাকিস্তানে সেটা হচ্ছেও না। এর ফলে আমরা যারা শিক্ষকতা কার্যে নিযুক্ত আছি তারা নিজেদের অভিজ্ঞতার মধ্যে দিয়ে দেখতে পাচ্ছি যে ছাত্রছাত্রীরা পড়াশুনায় সময় ব্যয় এবং সাধ্যমত চেষ্টা সত্ত্বেও অনেক সাধারণ জিনিষকেই তারা আয়ত্তের মধ্যে আনতে সক্ষম হচ্ছে না। প্রথমতঃ যে বইগুলি তাদেরকে পাঠ্যপুস্তক হিসাবে ব্যবহার করতে হয় সেগুলির অধিকাংশই ইংরেজীতে লেখা। দুর্বল ইংরেজী জ্ঞানের জন্যে এ বইগুলির মর্মোদ্ধার তাদের পক্ষে সম্ভব হয় না। অনেক সময় হয়তো তারা বহু পরিশ্রমের ফলে বইগুলির বিষয়বস্তুর সাথে মোটামুটিভাবে পরিচিত হয়। অর্থাৎ এসব ক্ষেত্রে বইগুলির বক্তব্য তারা উপলব্ধি করতে পারে। কিন্তু তারপর আর এক সমস্যা দেখা দেয়। এ সমস্যা হচ্ছে নিজেকে ব্যক্ত করার সমস্যা। ছাত্রদের এ নিয়ে মাথা ঘামাতেই হয় কারণ টিউটোরিয়াল ক্লাসে এবং পরীক্ষার খাতায় লেখার উপরই তো ছাত্রজীবনের সাফল্য প্রায় সর্বতোভাবে নির্ভরশীল।
এই লেখার ব্যাপারে তাদের দুর্দশা সহজেই লক্ষণীয়। ইংরেজী বই পড়ে তার অর্থ পরিষ্কারভাবে বোঝাই তাদের পক্ষে এক গুরুতর সমস্যা। কাজেই লেখার ক্ষেত্রে এ সমস্যা স্বভাবতঃই আরো ঘোরতর আকার ধারণ করে। এ কারণেই নিজের ইংরেজীতে গুছিয়ে একটা ভাবকে ব্যক্ত করার প্রশ্ন এ ক্ষেত্রে একেবারেই ওঠে না। এর ফলে পরীক্ষাপাশের জন্যে তাদেরকে চক্ষুকর্ণের উপর নির্ভর করে সব কিছুই পাঠ্যপুস্তকগুলি থেকে কপি করে সরাসরি মুখস্থ করতে হয়। শিক্ষার মাধ্যম হিসাবে ইংরেজীর সাফল্য এখন এই পর্যায়ে এসে উপস্থিত হয়েছে। শিক্ষার তথাকথিত মাধ্যম হিসাবে তাকে টিকিয়ে রেখেও তার উপযুক্ত চর্চার প্রতি ঔদাসীন্যের ফলে সমগ্র শিক্ষাব্যবস্থাই রূপান্তরিত হয়েছে একটা প্রহসনে। এই অভিজ্ঞতা থেকে দেখা যাচ্ছে যে কোন ভাষাকে শিক্ষার মাধ্যম হিসাবে বজায় রাখলেই তার মাধ্যমে শিক্ষা সন্তোষজনক হবে এমন কথা নেই। কিন্তু এর জন্যে কোন ভাষা কি বিশেষভাবে দায়ী? অর্থাৎ বর্তমানে আমাদের শিক্ষা-ব্যবস্থার মধ্যে যে ফাঁক দেখা যাচ্ছে সেটার জন্যে আমরা ইংরেজী ভাষাকে কতখানি দায়ী করবো?
এ প্রশ্নের আলোচনার পূর্বে সমস্যাটির অন্য একটি দিক বিবেচনা করা যেতে পারে। ইংরেজী শুধু আজকেই আমাদের দেশে উচ্চ শিক্ষার মাধ্যম হিসাবে জেঁকে বসে নি। এটা আমাদের দেশে প্রায় দেড়শো বছর ধরে প্রচলিত। কিন্তু শিক্ষার মাধ্যম হিসাবে ইংরেজীর যে দুরবস্থা আজ আমরা লক্ষ্য করছি সেটা এর পূর্বে ছিল না। ইংরেজী শিক্ষার ক্ষেত্রে যে ঔদাসীন্য এখন দেখা যাচ্ছে সে ঔদাসীন্য ইংরেজ রাজত্বে ছিল না। বিদেশী ভাষা হলেও সে সময়ে তার চর্চা এখনকার থেকে অনেক সন্তোষজনক ছিল এবং এজন্যে বিদেশী ভাষার মাধ্যমে শিক্ষা দেওয়া সত্ত্বেও স্বাধীনতা-পূর্বযুগে শিক্ষাদীক্ষার সাধারণ মান এখনকার থেকে ছিল অনেক বেশী উন্নত। কাজেই যে বিষয়টি এ ক্ষেত্রে লক্ষণীয় সেটা হচ্ছে ভাষা চর্চার গুরুত্ব।
এ গুরুত্ব উপলব্ধির অভাবই বাঙলাকে শিক্ষার মাধ্যম হিসাবে চালু ও প্রতিষ্ঠিত করার ক্ষেত্রে সর্বপ্রধান বাধা। সারা দেশের শিক্ষাব্যবস্থাকে এক ভাষার পরিবর্তে অন্য একটি ভাষার উপর দাঁড় করানোর প্রচেষ্টা একটি কঠিন সাধনা এবং এ সাধনায় ব্রতী হতে হবে দেশের সর্বস্তরের মানুষকে। রাষ্ট্রভাষা হিসাবে কোন ভাষাকে কাগজে কলমে প্রতিষ্ঠিত করা এর তুলনায় অনেক সহজ কাজ। পূর্ব পাকিস্তানে ভাষা আন্দোলন এবং তার পরবর্তী পর্যায়ের ইতিহাস পর্যালোচনা করলে এটা সহজেই বোঝা যাবে।
বাঙলাকে শিক্ষার মাধ্যম এবং অফিস আদালতের ভাষা করার জন্যে প্রতি বৎসর ফেব্রুয়ারী মাসের একুশে তারিখে দেশব্যাপী আলোচনা, শপথগ্রহণ ইত্যাদি হয়, কিন্তু এ ব্যাপারে বৎসরের অবশিষ্ট তিনশো চৌষট্টি দিনের কাজ-কর্মের হিসাব নিলে দেখা যাবে যে বাঙলা ভাষা আমাদের চিন্তার মধ্যে তেমন কোন উল্লেখযোগ্য ঠাঁই পায় না। এমন কি ছাত্রদের মনেও না।
এর ফলে দেখা যায় যে ছাত্রছাত্রীরা বহু প্রচেষ্টার ফলে ইংরেজী পাঠ্যপুস্তকের মর্মোদ্ধার করতে কোন ক্ষেত্রে মোটামুটিভাবে সমর্থ হলেও সেটাকে নিজের ভাষাতে, ইংরেজীতে তো নয়ই, এমনকি বাঙলাতেও ব্যক্ত করতে পারে না। এই ব্যর্থতা খুবই উল্লেখযোগ্য কারণ এর মধ্যেই শিক্ষার মাধ্যম হিসাবে বাঙলাকে চালু করার অন্যতম প্রধান সমস্যা আমাদের সামনে উদ্‌ঘাটিত হয়। কোন বিষয় সম্পর্কে কিছুটা সন্তোষজনক জ্ঞান থাকা সত্ত্বেও বক্তব্যকে বাঙলা ভাষায় ব্যক্ত করতে ছাত্রছাত্রীরা অক্ষম হলে একতা সাধারণভাবে ধরে নেওয়া যায় যে বাঙলা ভাষার জ্ঞান তাদের অত্যন্ত সীমাবদ্ধ। অর্থাৎ এ ভাষার উপর তাদের বিশেষ কোন অধিকার নেই। পরীক্ষার মাধ্যম ইংরেজী হওয়ার ফলে অনেকে সে কথা বিবেচনা করে বাঙলাতে লেখালেখি করে সময় নষ্ট করতে চায় না একথা আংশিকভাবে সত্য। কিন্তু পরীক্ষার প্রশ্ন যেসব ক্ষেত্রে ওঠে না সেসব ক্ষেত্রে ছাত্রদেরকে বাঙলায় লেখা সুযোগ দিলেও তারা সে সুযোগ অধিকাংশ ক্ষেত্রেই ব্যবহার করে না এবং ব্যবহার করলেও তার মধ্যে উৎসাহের যথেষ্ট অভাব পরিলক্ষিত হয়।
শিক্ষাক্ষেত্রে নানা অভিজ্ঞতা থেকে দেখা যাচ্ছে দে ছাত্রেরা বাঙলা ভাষা নিয়ে যতই আন্দোলন এবং দাবী দাওয়া উপস্থিত করুক বাঙলা ভাষা তারা উপযুক্তবাবে আর শিখছে না। উচ্চশিক্ষার মাধ্যম হিসাবে ইংরেজীকে রাখার ফরে এটা ঘটছে একথা বললে সমস্যাটির যথার্থ বিশ্লেষণ হবে না। কারণ শিক্ষার মাধ্যম হিসাবে ইংরেজী উচ্চ পর্যায়ে শিক্ষাক্ষেত্রে কিছু গুরুতর সমস্যা সৃষ্টি করলেও নিম্নস্তরে বাঙলা শেখার পক্ষে সেটা প্রতিবন্ধক নয়। প্রাথমিক পর্যায় থেকে শুরু করে কলেজ পর্যন্ত এখন ঢাকা এবং রাজশাহী বিশ্ববিদ্যালয়ে সমস্ত কিছু বাঙলার মাধ্যমে সম্পন্ন করার সুবিধা দেওয়া হয়েছে। কাজেই বিশ্ববিদ্যালয়ে আসার পূর্ব পর্যন্ত ইংরেজীর দ্বারা তারা সত্র অর্থে ক্ষতিগ্রস্ত হচ্ছে না। তারা এ পর্যায়ে ক্ষতিগ্রস্ত হচ্ছে বাঙলা না জানার ফলে, বাঙলা ভাষা চর্চার ক্ষেত্রে নিদারুণ ঔদাসীন্য এবং কতকগুলি আত্মঘাতী নীতি অবলম্বনের ফলে। এই ঔদাসীন্য এবং আত্মঘাতী নীতিগুলিই আজ এদেশে বাঙলাকে শিক্ষার মাধ্যম হিসাবে বিশ্ববিদ্যালয়ে এবং শিক্ষার অন্যান্য পর্যায়ে চালু করার ক্ষেত্রে সর্বপ্রধান বাধা। এই বাধাগুলির গুরুত্ব যতদিন পর্যন্ত না আমরা যথোপযুক্তভাবে উপলব্ধি করবো ততদিন ইংরেজী শিক্ষার গাড়ে সমস্ত দোষ চাপিয়ে আমরা মাতৃভাষার উন্নতির জন্যে উত্তেজনা সৃষ্টি করতে সক্ষম হলেও সে উন্নতির ক্ষেত্রে কোন অর্থেই সহায়ক হবো না।
কিন্তু ছাত্রেরা বর্তমান অবস্থায় ভালভাবে বাঙলা শিখতে সক্ষম হচ্ছে না কেন? এই প্রশ্নের উত্তর অন্বেষণকালে একটি বিস্তৃত পরিকল্পনা আমাদের সামনে ধীরে ধীরে উদ্ঘাটিত হবে। এবং আমরা সহজেই দেখতে পাবো যে রাষ্ট্রভাষার প্রশ্নে এ দেশের অগণিত জনসাধারণ এবং বিশেষ করে ছাত্র সম্প্রদায় রাজনৈতিক কার্যক্ষেত্রে বিজয় – গৌরব অর্জন করলেও বৃহত্তর শিক্ষা ও সাংস্কৃতিক জীবনে সে গৌরবকে খর্ব করার জন্যে এক সামগ্রিক প্রচেষ্টা তার সুদূরপ্রসারী জাল বিস্তার করেছে।
শিক্ষার মাধ্যম হিসাবে বাঙলাকে শেষ পর্যন্ত তার উপযুক্ত স্থান দিতে হবে একথা স্বীকার করেও শিক্ষাব্যবস্থাকে মোটামুটি দুই ভাগে বিভক্ত করার পরিকল্পনা কিছুদিন পূর্বেই নেওয়া হয়েছিল। জাতীয় শিক্ষা কমিশনের মাধ্যমেই বস্তুতঃ এই প্রস্তাব উপস্থিত করা হয়। এর ফলে পূর্ব পাকিস্তানে যে উচ্চমাধ্যমিক ইস্কুলগুলি এখন প্রচলিত আছে সেগুলি ছাড়াও ক্যাডেট কলেজে ইংরেজীর মাধ্যমে শিক্ষা দেওয়ার পরিকল্পনা গ্রহণ করা হয়। ১৯৫২ সালের আন্দোলনের পর বাঙলাকে রাষ্ট্রভাষা এবং শিক্ষার মাধ্যম হিসাবে স্বীকার করে নেওয়া সত্ত্বেও আজ পর্যন্ত এ ব্যাপারে সরকারী প্রচেষ্টা অত্যন্ত নগণ্য। কিন্তু ক্যাডেট কলেজগুলিতে ইংরেজীর মাধ্যমে শিক্ষা চালু রাকার প্রস্তাব গৃহীত হবার পর বহু ব্যয়সাধ্য হলেও সে কলেজগুলি স্থাপিত হতে সময় লাগেনি। শুধু তাই নয়। এ ধরনের দুই-একটি কলেজ স্থাপিত হওয়ার অল্পকাল পরই এগুলির সাফল্য এবং প্রয়োজনীয়তার গুরুত্বের উপর জোর দিয়ে ক্ষমতাশীল মহল থেকে অনেক বক্তৃতা হয়েছে এবং এ ধরনের কলেজ যাতে দেশের প্রতিটি জেলায় স্থাপিত হয় তার ব্যবস্থা ত্বরান্বিত করার প্রচেষ্টা চলেছে। অন্যদিকে সারা পূর্ব পাকিস্তানে বাঙলার মাধ্যমে যে সমস্ত বিদ্যালয়গুলিতে শিক্ষা দেওয়া হয় সেগুলির অবস্থা এখন রীতিমতো শোচনয়ি। প্রতি বছর হয়তো অল্পকিছু টাকা এই সমস্ত ইস্কুল কলেজ খাতে আগের থেকে বেশী খরচ হচ্ছে কিন্তু প্রতিষ্ঠানগুলির সংখ্যা-বৃদ্ধির তুলনায় এই সরকারী ব্যয়ের দ্বারা অবস্থার কোন উন্নতি হচ্ছে না। এর ফলে বাঙলা মাধ্যমিক ইস্কুল কলেজগুলিতে উপযুক্ত শিক্ষক, বইপত্র এবং অন্যান্য প্রয়োজনীয় জিনিষের অভাবে শিক্ষা ব্যবস্থার অবনতি ঘটছে। ছাত্র-ছাত্রীরা এই সমস্ত বিদ্যালয়গুলিতে শুধু যে ইংরেজী অথবা বাঙলা ভাষা উপযুক্তভাবে শিখতে পারছে না তা নয়। বাস্তবতঃ তারা সেখানে কোন কিছুই ভালভাবে শিখছে না। এর ফলে এ দেশের সমগ্র শিক্ষাব্যবস্থা আজ সম্মুখীন হয়েছে এক দারুণ বিপর্যয়ের।
বিত্তবান ও প্রভাবশালী বাঙালীরা এ নিয়ে মোটেই চিন্তিত নন। কারণ নিজেদের পুত্রকন্যাদেরকে বিত্ত এবং অভাবের জোরে ইংরেজী মাধ্যমিক ইস্কুল এবং ক্যাডেট কলেজগুলিতে পড়িয়ে সিভিল সার্ভিস পরীক্ষায় উত্তীর্ণ হওয়ার উপযোগী শিক্ষাদানের কথা ভেবে তাঁরা মোটামুটিভাবে নিশ্চিত। এসব কারণে আজ দেখা যাচ্ছে যে বাঙলা ভাষার জন্যে যে সমস্ত নেতারা পথে-ঘাটে অনেক বক্তৃতা করে বেড়ান তাঁরাও নিজেদের ছেলেমেয়েদেরকে তথাকথিত ভাল শিক্ষা দেওয়ার জন্যে সেই সব প্রাথমিক এবং মাধ্যমিক বিদ্যালয়ে ভর্তি করেন যেগুলিতে শিক্ষার মাধ্যম ইংরেজী। শুধু তাই নয়। এ ধরনের বহু ইস্কুলে অনেকক্ষেত্রে বাঙলা শিক্ষা দেওয়া হয় না এবং এর ফলে এই সমস্ত ছেলেমেয়েরা বাঙলা শেখেও না। আশ্চর্য মনে হলেও একথা অস্বীকার করার উপায় নেই যে ঢাকার নবোত্থিত অনেক উচ্চ মধ্যবিত্ত বাঙালীদের ঘরে এখন বাঙলার পরিবর্তে ইংরেজীতে ছেলে- মেয়েদের সাথে কথা বলা একটা রেওয়াজ হয়ে দাঁড়িয়েছে। এবং এ বিষয়ে তাঁদের গর্বের শেষ নেই।
ক্যাডেট কলেজগুলিতে প্রতিষ্ঠা এবং প্রসার থেকে স্পষ্টভাবে বোঝা যাচ্ছে যে পূর্ব পাকিস্তানের বুকে বিত্তশালী এবং বিত্তহীন ব্যক্তিদের ছেলেমেয়েদের শিক্ষা দানের জন্যে দুই জাতীয় পরিকল্পনা কার্যকরী হতে চলেছে। এই ক্যাডেট কলেজগুলি অনেকটা বিলেতী পাবলিক ইস্কুলগুলির মতো, যেখানে অর্থ এবং পারিবারিক প্রতিপত্তির জোরে কিছু-সংখ্যক ছাত্রেরা বিশেষ ধরনের আদবকায়দা শিখে অন্য ধরনের অর্থাৎ বাঙলা মাধ্যমে পড়া ছাত্রদেরকে ঘৃণা করতে শিখবে। শুধু তাই নয়। তুলনামূলকভাবে ভালো শিক্ষকদের কাছে পড়াশুনা করে এবং অন্যান্য অনেক সুবিধা লাভ করে তারা ব্যবসা বাণিজ্য চাকরী বাকরীতে ভাল অবস্থায় এবং উচ্চপদে বহাল হয়ে সারা দেশময় রাজত্ব করবে।
কাজেই বাঙলাকে সত্য অর্থে একটি জাতীয় ভাষা এবং শিক্ষার মাধ্যম হিসাবে চালু করার সুসংগঠিত প্রচেষ্টার অভাবই যে শুধু আছে তাই নয়। সে প্রচেষ্টা যদি কোন মহল থেকে করা হয় তাহলে তাকে বিচিত্র উপায়ে বানচাল করার ব্যবস্থাও বজায় আছে। এ ব্যবস্থাগুলির মধ্যে বাঙলা সাহিত্যের ঐতিহ্যের সাথে পূর্ব পাকিস্তানীদের যোগকে বিচ্ছিন্ন করার প্রচেষ্টা আবার সর্বাপেক্ষা বিপজ্জনক। ইংরেজী শিক্ষিত ব্যক্তি এবং ছাত্রছাত্রীরা ইংরেজীতে কোন বিষয় পড়ে বোঝার পর বাঙলায় নিজেদের বক্তব্যকে প্রকাশ করতে অক্ষম হওয়ার এটা একটা অন্যতম প্রধান কারণ। সমগ্র বাঙলা সাহিত্যের ভাণ্ডার থেকে ইচ্ছা এবং প্রয়োজনমত রস সংগ্রহ করার শিক্ষা এবং স্বাধীনতা যদি প্রাথমিক পর্যায় থেকে ছাত্রদেরকে দান করা না হয় তাহলে শুধু বাঙলা ভাষার ব্যাকরণ ভালভাবে তাদেরকে শেখালেও বাঙলা ভাষা তাদের আয়ত্তের মধ্যে কিছুতেই আসবে না। আজকাল ইস্কুলে ব্যাকরণ চর্চা নেই বললেই চলে কিন্তু সেটা কোন কোন ক্ষেত্রে থাকলেও উপযুক্ত সাহিত্যচর্চার অভাবে শিক্ষা সেখানে কিছুতেই সন্তোষজনক হয় না।
পূর্ব পাকিস্তানের বর্তমান প্রাথমিক ও উচ্চমাধ্যমিক শিক্ষা নীতি বাঙলা ভাষা ও সাহিত্যচর্চাকে আজ এক শোচনীয় পরিস্থিতির সম্মুখীন করেছে। এ দেশের অধিবাসীরা অধিকাংশই মুসলমান এবং ধর্মীয় আচার অনুষ্ঠানের প্রতি তাদের অনুরাগ কম বেশী যাই হোক না কেন এখানকার সাহিত্যের মধ্যে পূর্ব পাকিস্তানের সমাজ চিত্র এবং চিন্তা অনুভূতিই নিঃসন্দেহে প্রতিফলিত ও চিত্রিত হবে। সৃষ্টিশীল সাহিত্যের ক্ষেত্রে একথা বিশেষভাবে সত্য। কাজেই এ বিষয়ে আইন পাশ করা অথবা বেআইনীভাবে এবং নানা কৌশলে চাপ দেওয়ার চেষ্টা নিতান্তই নিরর্থক। কিন্তু সাহিত্যসৃষ্টির দিক থেকে এ জাতীয় প্রচেষ্টা নিরর্থক হলেও তাকে বজায় রাখা হয়েছে। এবং সেটা প্রায় সর্বাংশে রাজনৈতিক কারণবশতঃ। এজন্যেই আজ বলা হচ্ছে যে পাকিস্তান ইসলামী রাষ্ট্র কাজেই এদেশের সব কিছুই হতে হবে ধর্মভিত্তিক অর্থাৎ আসলে সাম্প্রদায়িক।
এই সাম্প্রদায়িক দৃষ্টিভঙ্গীর জন্যে চেষ্টা হয় এক ভাষাকে হিন্দু এবং অন্য ভাষাকে মুসলমান আখ্যা দেওয়ার। এর ফলেই হিন্দু সাহিত্যিকদের লেখাকে বিধর্মী জ্ঞানে অবজ্ঞা এবং বর্জন করার নীতির দ্বারা পূর্ব পাকিস্তানের সর্বস্তরে শিক্ষানীতি হয় বিশেষভাবে চিহ্নিত। কিন্তু একটু লক্ষ্য করলেই দেখা যাবে যে বাঙলাদেশের মুসলমানরা যে সমস্ত স্বধর্মীদের সাহিত্য নিয়ে গর্ববোধ করেন, যেমন মীর মশাররফ হোসেন, নজরুল ইসলাম, ওয়াজেদ আলী, কাজী ইমদাদুল হক, এমনকি আকরম খাঁ পর্যন্ত, তাঁরা সকলেই তথাকথিত হিন্দু সাহিত্যকে প্রগাঢ় নিষ্ঠার সাথে পাঠ করেছিলেন এবং এ নিষ্ঠার ফলেই তাঁরা যথেষ্ট দক্ষতার সাথে শুধু তৎসম শব্দ নয়, প্রচুর আরবী ফারসী এবং অন্যান্য বিদেশী শব্দের ব্যবহার দ্বারা সক্ষম হয়েছিলেন সৃষ্টিশীল সাহিত্যের এমনকি সার্থক ধর্মীয় সাহিত্যের জন্ম দান করতে। মীর মশাররফ হোসেনের গদ্যরীতিকে বঙ্কিমী ঐতিহ্য থেকে বিচ্ছিন্ন করে দেখা চলে না, যেমন চলে না মৌলানা আকরম খাঁর গদ্য রীতিকেও। কিন্তু গদ্যরীতির দিক থেকে তাঁরা বঙ্কিমচন্দ্রের দ্বারা প্রভাবিত বলে তাঁদের লেখার দ্বারা বাঙলা দেশের মুসলমানদের ধর্মনাশ হয়েছে অথবা ঐতিহ্য বিপন্ন হয়েছে একথা কোন যোগ্য ব্যক্তিই স্বীকার করবেন না।
আরবী ফারসী শব্দ ব্যবহারে কাজী নজরুল ইসলাম যে শিল্পীসুলভ নৈপুণ্যের পরিচয় দিয়েছেন তাকে উত্তীর্ণ হওয়ার আজ পর্যন্ত কারো পক্ষে সম্ভব হয় নি। নজরুল ইসলাম ‘মুসলমান’ কবি হিসাবে ‘হিন্দু সাহিত্যের চর্চা থেকে বিরত হওয়ার ফলে কি এই দক্ষতা অর্জন করেছিলেন? অথবা এ দক্ষতা তাঁর এসেছিল সামগ্রিকভাবে বাঙলা সাহিত্য এবং নিজের সমাজের সাথে ঘনিষ্ঠ পরিচয়ের ফলে? নজরুল ইসলাম সম্পর্কে যাঁরা ওয়াকিফহাল তাঁরাই এ প্রশ্নের জবাব দেবেন।
পূর্বসূরীদের কথা এখানে উল্লেখ করার কারণ হলো তাঁদের সাথে পূর্ব পাকিস্তানের নোতুন পুরুষদের ঐতিহ্যগত শিক্ষা ও সৃষ্টিশীলতার তুলনা করা। বর্তমানে এ দেশের দু-চারজন ভালো কবি সাহিত্যিক আজ পর্যন্ত যে নানা বাধা বিপত্তি সত্ত্বেও আংশিক সার্থকতার সাথে সাহিত্যচর্চা করতে পারছেন তার কারণ এঁদের শিক্ষাকাল পর্যন্ত বাঙলা সাহিত্যের সাথে মুসলমানদের বিচ্ছেদ ঘটানোর প্রচেষ্টা হয় নি অথবা হলেও তা কার্যকরী হয় নি। এজন্যে তথাকথিত হিন্দু সাহিত্যের সাথে এঁদেরও যথেষ্ট পরিচয় আছে। এমনকি আরবী ফারসী শব্দ নিয়ে মাতা-মাতি এবং কৃত্রিমভাবে কবিতার মধ্যে এ সমস্ত শব্দের প্রয়োগ চেষ্টার দ্বারা নিজের সৃষ্টিশীলতাকে অনেকখানি খর্ব করলেও ফররুখ আহমদের মতো কবিও যে এক সময় কিছু ভালো এবং বিশিষ্ট কবিতা লিখতে সক্ষম হয়েছিলেন এটাই তার অন্যতম প্ৰধান কারণ। কিন্তু তথাকথিত হিন্দু সাহিত্যের সাথে নিজেদের পরিচয় থাকলেও সে পরিচয়ের দ্বার বর্তমানে ছাত্রছাত্রীদের সামনে রুদ্ধ করার জন্যে অনেকে আজ সচেষ্ট। এই প্রচেষ্টার দ্বারা তাঁরা এদেশের নোতুন পুরুষদের ভাষা ও সাহিত্যজ্ঞানকে যে ভাবে পঙ্গু এবং সীমাবদ্ধ করে চলেছেন তার ফলাফল আমরা এখন সহজেই প্রত্যক্ষ করতে পারি।
বাঙলাকে শিক্ষার মাধ্যম হিসাবে সার্থকভাবে চালু করার জন্যে দরকার হাজার হাজার বই বাঙলায় লেখা এবং বিদেশী ভাষা থেকে অনুবাদকার্যকে দ্রুতগতিতে অব্যাহত রাখা এজন্যে আবার প্রয়োজন অসংখ্য সাহিত্যকর্মীর এবং বাঙলা ভাষায় দক্ষ ব্যক্তির। এই সাহিত্যকর্মী এবং ভাষাজ্ঞানীরা এদেশে যত অধিক সংখ্যায় সৃষ্টি হতে থাকবে পূর্ব পাকিস্তানের সাহিত্য ততই সমৃদ্ধ হবে এবং বাঙলা ভাষায় উপযুক্তভাবে বিভিন্ন বিষয়ের শিক্ষাদান ততই হবে ত্বরান্বিত। কিন্তু যে ভাষা ও শিক্ষানীতি বর্তমানে পূর্ব পাকিস্তানে অনুসৃত তার মাধ্যমে এ কাজ সম্ভব নয়। সে জন্যে প্রয়োজন এই ভ্রান্ত নীতিকে সম্পূর্ণভাবে বর্জন করে সাম্প্রদায়িক সংকীর্ণতা এবং রাজনৈতিক দুরভিসন্ধি বর্জিত সমাজ ও জাতীয় চেতনার উপর আমাদের ভাষা সাহিত্য এবং শিক্ষানীতিকে প্রতিষ্ঠিত করা।
