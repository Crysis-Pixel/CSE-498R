ভারতবর্ষে নৃতাত্ত্বিক আলোচনার একদম প্রথমদিকের পরিচয় রয়েছে এই অধ্যায়ে।১ উনিশ শতকে প্রকাশিত বাংলা পত্রপত্রিকায় শুধুমাত্র ভারতীয় জাতিগুলিই নয়, দেশ-বিদেশের নানা জাতির নিয়ম, রীতি, আচার, অনুষ্ঠান, ধর্ম, দৈনন্দিন জীবনের পরিচয় পাঠকদের কাছে বর্ণিত হয়েছে বেশ আকর্ষক ভাষায়। এর মধ্যে যেমন আছে ভারতবর্ষের কুকি, টোডা, চণ্ডাল, রামুসি, সাঁওতাল, কোলি এবং আন্দামানবাসী জাতিরা, সেইরকম রয়েছে পলিনেশিয়া, তিব্বত, আফগান প্রভৃতি দেশের জাতিগুলির কথা। সাঁওতালদের উৎপত্তি বিষয়ক কথা আলোচিত হয়েছে, সাঁওতালদিগের সৃষ্টি প্রকরণাদি বিষয়ক প্রবাদাবলী রচনায়। ১৮৭২ সালে প্রকাশিত এই রচনা নিঃসন্দেহে এ বিষয়ে প্রকাশিত প্রথম রচনা।২ এ ছাড়া প্রকাশিত হয়েছে উলকি, বেশভূষা, সম্ভাষণ, সৌন্দর্য বিষয়ক প্রবন্ধ, দেশভেদে মানুষের সৌন্দর্যের ধারণা, বিভিন্ন জাতির কেশসজ্জা-প্রভৃতির পরিচয় তুলে ধরা হয়েছে পাঠকের কাছে।

অবশ্যই উদ্দেশ্য ছিল মনুষ্য সমাজ সম্বন্ধে বাঙালি পাঠকের জ্ঞানের পরিধিকে প্রসারিত করা, কিছুটা তার মনোরঞ্জন করাও। রহস্য-সন্দর্ভ-এর লেখক লিখেছেন যে, সাধ্য থাকলে আমরা একবার ভূমণ্ডলের সর্বত্র ভ্রমণ করিয়া কত দেশের নীতি রীতির বিবরণ প্রত্যক্ষ করত পাঠকদিগের মনোরঞ্জন করিতে পারিতাম। কত বিদ্যা, কত কৌশল, কত নৈসর্গিক আশ্চর্য্য পদার্থ দেখিয়া জ্ঞান ও সাধারণের ঐহিক মঙ্গলের বৃদ্ধি করিতে সক্ষম হইতাম।৩ নৃতত্ত্বচর্চার প্রাথমিক স্তরে বিভিন্ন গোষ্ঠীর তথাকথিত অভিনব বা আশ্চর্য প্রথা বর্ণনার একটা ঝোঁক দেখা যায়, সেই ঝোঁক থেকে এই রচনাগুলিও মুক্ত নয়। এই নৃতাত্ত্বিক চর্চার সঙ্গে এক ঘনিষ্ঠ সম্পর্ক রয়েছে ভ্রমণ-সাহিত্যের রীতিনীতির, যেখানে আশ্চর্য এবং অভিনব বস্তুর বর্ণনা দিয়ে পাঠকের মনোরঞ্জনের একটা প্রচেষ্টা সবসময় দেখা যায়। বিভিন্ন জনগোষ্ঠী নিয়ে কিছুটা আগ্রহ এবং কিছুটা কৌতূহল এই সময় বাঙালি সমাজে দেখা যায়। নব্যভারত-এর লেখক লিখেছেন আন্তর্জাতীয় প্রদর্শনী উপলক্ষে আন্দামান ও নিকোবরবাসী কতিপয় কলিকাতায় আনীত হইয়াছিল। আলিপুর প্রাণি বাটিকায় উহাদের বাসস্থান প্রদত্ত হয়। এই অভিনব মনুষ্যদিগকে দেখিবার জন্য কলিকাতা ও উহার চতুঃপার্শ্ববর্ত্তী গ্রাম এবং বহু দূর হইতে সহস্র সহস্র মনুষ্যের সমাগম হইত। এমনকি, বঙ্গ সমাজের দূষিত অবরোধ প্রথার কঠোর অনুশাসনে যে সকল পুরসুন্দরীরা, কখনও কোন অভিনব বস্তু দেখিতে গৃহের নির্দিষ্ট সীমার বাহিরে পদার্পণ করেন নাই, তাঁহারাও এই অবসরে আপন আপন গুরুজনের তত্ত্বাবধানে উহাদিগকে দেখিয়া বিশেষ আনন্দ লাভ করিয়াছেন।৪ বস্তুত আন্দামানবাসীদের প্রতি বাঙালিদের এই উৎসাহ দেখেই লেখক এদের বিষয়ে লিখতে মনস্থ করেন যাতে যাঁহারা উল্লিখিত মনুষ্য কখনই দেখেন নাই এবং উহাদের বিষয়ে কিছুই অবগত নহেন, আশাকরি ইহা তাঁহাদের কিছু উপকারে আসিবে।৫ পত্রপত্রিকায় প্রকাশিত অন্য রচনার উদ্দেশ্য সম্বন্ধেও এই একই কথা প্রযোজ্য।

প্রকাশিত অনেক রচনাই ইংরেজি পত্রপত্রিকায় লেখা প্রবন্ধের বঙ্গানুবাদ। অনেক সময় রচনাগুলি যে আদতে ইংরেজ পাঠক-পাঠিকাদের উদ্দেশে লেখা সেটাও গোপন থাকেনি। যেমন অস্ট্রেলিয়া দ্বীপবাসীদের বিবাহরীতির বিবরণ দিতে গিয়ে লেখক বলছেন যে এই রীতি শ্বেতাঙ্গ মহিলামণ্ডলে যথেষ্ট প্রতিষ্ঠাযোগ্য হইবেক না।৬ এরকম আরও অনেক দৃষ্টান্ত ছড়িয়ে আছে। রচনাগুলি যে সময়ের, সেই সময় ইউরোপে নৃতত্ত্বচর্চা বিজ্ঞান হিসেবে প্রতিষ্ঠা পেতে চাইছে। এই নৃতত্ত্ব যেমন বস্তুনিষ্ঠ বিবরণে আগ্রহী, তেমনি অন্যান্য বিজ্ঞানের অনুসরণে মানুষের নানাবিধ দৈহিক মাপজোকের ভিত্তিতে শ্রেণিকরণ করতেও সচেষ্ট। প্রকাশিত লেখাগুলি সেই সময়ের নৃতাত্ত্বিক রচনারীতি অনুসরণেই লেখা। জাতিগুলির আলোচনায় তাদের দৈহিক বৈশিষ্ট্য, উচ্চতা, বর্ণ, চুলের রং ও প্রকার, স্ত্রী ও পুরুষের দৈহিক বৈশিষ্ট্যভেদ, এই সকল বিবরণ যেমন আছে, সেই সঙ্গে আছে সেই জাতিগুলির জন্ম, বিবাহ ও মৃত্যু সংক্রান্ত আচার-অনুষ্ঠান ও নিয়মরীতির বিবরণ এবং অনেক সময় কিছু অভিনব বা আশ্চর্য্য প্রথার নমুনা। রচনার ভঙ্গি আপাতনিরপেক্ষ এবং বিবরণাত্মক। বিভিন্ন জাতিসমূহকে প্রচলিত বিবর্তনবাদী তত্ত্বানুসারে অসভ্য এবং সভ্য হিসেবে ভাগ করা হয়েছে, অসভ্য ও সভ্যের মধ্যে বিভিন্ন স্তরবিভাগেরও এক পরোক্ষ অনুমান রয়েছে। অসভ্যতার মাপকাঠিও যে কত ভিন্ন, প্রকাশিত রচনাগুলি থেকে তার একটা ধারণা পাওয়া যাবে। যেমন একটি হল বিবাহপ্রথা। বঙ্গমহিলা পত্রিকায় বলাই হয়েছে অসভ্য জাতিদের যে রকম বিবাহপ্রথা দেখা যায় পশুর সহিত তাহাদের অল্প প্রভেদ . . . তাহারা প্রকৃত দাম্পত্য প্রণয় কাহাকে বলে জানে না। কেবল ইন্দ্রিয় তুষ্টি বিবাহের একমাত্র উদ্দেশ্য বলিয়া মনে করে। এই কারণেই মালাবারের নায়ারদের অসভ্যদের মধ্যে গণ্য করা হয়েছে, কারণ, এই জাতির স্ত্রীদিগের গর্ভে যে সকল সন্তান হয়, তাহাদের সহিত বিবাহকর্ত্তার কোন সম্পর্ক নাই। অন্যদিকে আন্দামানবাসীরা অসভ্য হলে কি হবে বস্তুঃত এই অসভ্য জাতির মধ্যে সতীত্বের যেরূপ আদর, অনেক সভ্য জাতির মধ্যে সে রূপ নাই।৭

বেশ কিছু রচনা আছে যাকে আমরা আজকের পরিভাষায় তুলনামূলক নৃতত্ত্ব বলতে পারি। বেশভূষা, কেশচর্চা, সম্ভাষণ, উলকি, সৌন্দর্যবোধ বিষয়ক রচনাগুলি মূলত তুলনামূলক রচনাই।৮ সেই সময়ের নৃতত্ত্বচর্চায় বিবর্তনবাদী ধারা অনুসারে ধরেই নেওয়া হত যে, যারা চর্চার বিষয়, সভ্যতার মাপকাঠিতে তাদের অবস্থান যাঁরা তাদের নিয়ে চর্চা করছেন তাদের চেয়ে অনেক নিচু এবং অসভ্য জাতিদের সভ্য করার দায়িত্ব তথাকথিত সভ্য জাতিদের উপর বর্তেছে। এই রচনাগুলিও সেই বৈশিষ্ট্য থেকে মুক্ত নয়, মিশনারি এবং ইংরেজ জাতিদের সভ্যকরণ প্রচেষ্টার জয়গান অনেক রচনায় চোখে পড়বে। কিন্তু কিছু ব্যতিক্রমী রচনাও আছে। যেমন বেশভূষার আলোচনয় লেখক বলেছেন, প্রত্যেকে দেশেই এক এক ভিন্ন পরিচ্ছদ; তাহা ধারণ না করিলে তদ্দেশীয়দিগের মনে সৌন্দর্য্যের হানি ও কুপ্রথার অনুসরণ অনুভূত হয়; ইহাতেই পরিচ্ছদ দ্বারা জাতির নিরূপণ হয়; কেবল নব্য বাঙ্গালীরা এই নিয়মের আয়ত্ত নহে। ইহাদিগের মধ্যে সকল দেশের সকল পরিচ্ছদই প্রচলিত; কেহ ইংরেজি পাণ্টালুন, কেহ রাম-জামা, কেহ চীনে-কোট প্রভৃতি বিবিধ বস্ত্রে তাহারা বহুরূপার কনিষ্ঠ সহোদর হইয়া থাকেন . . . দুই ব্যক্তি বাঙ্গালীকে এক রূপ পরিচ্ছদে দেখা ভার; সকলেই স্ব স্ব প্রধান এবং সকলেই নূতন প্রথা প্রচলিত করিতেছেন, তাহাতে বিদেশীয়দিগের নিকট বাঙ্গালীরা যে কি পর্যন্ত হেয় হইতেছেন তাহার পূর্ণ বর্ণনা করা দুষ্কর।৯ অথবা আফগান জাতীয় স্ত্রীদিগের অবস্থা এবং বিবাহরীতি প্রসঙ্গে নারীস্বাধীনতার আলোচনায় লেখক প্রথমেই বলে দিচ্ছেন : যদি কোন কোন বিদ্যায় নবানুরাগিণী বিবিধার্থ-সংগ্রহ বিলাসিনী আমাদিগের প্রতি বিরক্তা হইতে পারেন তদাপি ইহা স্বীকার করিতে হইবেক যে এতদ্বিষয়ে বঙ্গদেশীয় অঙ্গনারা সর্ব্বতোভাবে নিকৃষ্টাবস্থায় পতিতা আছেন।১০

নৃতত্ত্বচর্চার একটা নৈতিক দিক আছে এবং বিভিন্ন জাতির আচার-ব্যবহারের জ্ঞান থেকে নৈতিক শিক্ষাও নিতে হবে, এই দৃষ্টিভঙ্গি অনেক রচনায় দেখতে পাওয়া যাবে। অসভ্য জাতির নৈতিকতা এবং নৈতিকতার মান নিয়ে যেমন নানা রকম বিচার ও মন্তব্য আছে, সেই রকম বাঙালিদের নিয়েও কটূক্তি আছে। বেশভূষার উপর কোপ পড়েছে সব চেয়ে বেশি। যেমন বেশভূষার আলোচনায় বলা হয়েছে যে, এতদ্দেশীয় অনেকে সভ্য পরিচ্ছদের প্রধান উদ্দেশ্য যে দেহাবরণ তাহা এককালে বিস্মৃত হইয়া স্বয়ং ও আপনাদিগের মহিলাদিগকে বায়ু হইতেও সূক্ষ্ম “সিমলে” ও “শান্তিপুরে”-দ্বারা আবৃত করেন; ইহাতে তাঁহারা সভ্যতা ও লজ্জা যে একেবারে জলাঞ্জলি দেন তাহা তাঁহাদিগের একবার মাত্র বোধ হয় না। ইহাতে বীর্য্যের হানি ও লাম্পট্যের বৃদ্ধিও ঘটিতেছে।১১

রহস্য-সন্দর্ভ পত্রিকায় নৃত্য নিয়েও আলোচনা প্রকাশিত হয়েছে। দেশভেদে কোথাও নৃত্য সমাদৃত, আবার কোথাও নৃত্যের কোনো আদর নেই। লেখক বলেছেন আহ্লাদ প্রকাশের জন্য নৃত্য করা মানুষের স্বাভাবিক ধর্ম, আদিম জাতিরা আনন্দ উৎসবে, সব সময়েই নৃত্য করে থাকে। এই প্রসঙ্গেই লেখক বলেছেন : নৃত্য স্বভাবসিদ্ধ হওয়াতে স্ত্রী-পুরুষ সকলেই নৃত্য দেখিতে বাসনা রাখেন এবং দেখিয়াও থাকেন। এই ক্ষণে বাঙালীরা সেই নৃত্য দুশ্চরিত্রা বেশ্যাদ্বারা নিষ্পন্ন করাইয়া থাকেন।১২ অথচ নৃত্য আনন্দ, স্বাস্থ্য, বল এবং হৃদ্যতা সব কিছুরই বিকাশ করে, ফলে তা বঙ্গীয় সমাজে প্রচারিত হলে উপকারই হবে। লেখক প্রস্তাব দিয়েছেন ভারতের অন্য প্রদেশে স্ত্রীলোকেরা যেমন নৃত্য করেন এবং তার জন্য তারা কোনো মতে দূষণীয়া হন না, সেই রকম বাঙালিরাও ভদ্রগৃহে নৃত্যের প্রচলন করতে পারেন। এতে বঙ্গনারীরা আপনি স্বামী ও পরিজনদের মনোমোহিনী হইবে সন্দেহ নাই।১৩

বিবিধার্থ-সংগ্রহ ও রহস্য-সন্দর্ভ পত্রিকায় প্রকাশিত জাতি পরিচয় বিষয়ক প্রতিটি রচনার সঙ্গে মুদ্রিত হয়েছিল সুন্দর সব ছবি। সেই সব ছবির অধিকাংশের পুনর্মুদ্রণ এখানে আর সম্ভব হল না। ছবির প্রতিরূপে জাতিগুলির উপস্থাপনা কীভাবে হয়েছিল, তা-ও আজকের নৃতাত্ত্বিক গবেষণার বিষয়বস্তু। সুতরাং সে ধারণা হয়তো পাঠকের হবে না, কিন্তু বাংলা ভাষায় একদম প্রথম যুগের নৃতত্ত্বচর্চা এবং তার অন্তর্নিহিত তত্ত্বের একটা ধারণা এই রচনাগুলি পড়লে নিশ্চয়ই হবে, এ বিষয়ে কোনো সন্দেহ নেই।

২. আদি নৃতত্ত্বচর্চা ও জাতি পরিচয়
নৃতত্ত্বের বিষয়কে মোটামুটি যে তিনটি বিভাগে ভাগ করা হয়, তা হল সামাজিক, সাংস্কৃতিক ও শারীরিক। নৃতত্ত্বের ইতিহাসে শারীরিক নৃতত্ত্বই প্রথমে নিজেকে বিজ্ঞান হিসেবে প্রতিষ্ঠার প্রয়াস করে। শারীরিক মাপজোকের ভিত্তিতে মানুষের শ্রেণিবিন্যাস করাই ছিল এই প্রচেষ্টার ভিত্তি। এই বিষয়ে যাঁর কথা প্রথম উল্লেখ করা হয় তিনি হলেন জোহান ফ্রেইডরিশ ব্লুমেনবাখ (১৭৫২–১৮৪০), যিনি মুখমণ্ডল ও করোটির গঠনের ভিত্তিতে মানুষের শ্রেণিবিন্যাস করেছিলেন। বস্তুত তাঁকে করোটিতত্ত্বের প্রতিষ্ঠাতা বলা হয়। ব্লুমেনবাখের নৃতাত্ত্বিক রচনাসংগ্রহ ইংরাজি অনুবাদে প্রকাশিত হয় ১৮৬৫ খ্রিস্টাব্দে।১৪ তার আগেই অবশ্য বিবিধার্থ-সংগ্রহ পত্রিকায় ব্লুমেনবাখের তত্ত্ব প্রকাশিত হয়।১৫ গাত্রবর্ণ এবং করোটির গঠনে মাপকাঠিতে ব্লুমেনবাখ মানুষকে যে পাঁচটি গোষ্ঠীতে ভাগ করেছিলেন, তা হল ককেশীয়, মঙ্গোল, ইথিওপীয়, আমেরিক ও মালয়ন। এ বিষয়ে আলোচনা প্রসঙ্গে বিবিধার্থ-সংগ্রহ-এর লেখক বলেছেন : দেশভেদে মনুষ্যের আকৃতি, গঠন, বর্ণ এবং স্বভাবের বৈলক্ষণ্য হয়, এবং ওই সকল লক্ষণ সকল দৃষ্টে তাহাদিগের জাতিভেদ করা যায়। মনুষ্য মধ্যে এই লক্ষণ ভেদের কারণ অনেক পণ্ডিতেরা অনুসন্ধান করিয়াছেন, কিন্তু অদ্যাবধি তদ্বিষয়ের কোন মীমাংসা নাই।১৬ নৃতত্ত্বে করোটিতত্ত্বের প্রভাব কিন্তু বেশ দীর্ঘস্থায়ী হয়, করোটির মাপজোকের জন্য নতুন নতুন যন্ত্রপাতিই শুধু আবিষ্কৃত হয়নি, মাপজোকের নতুন পদ্ধতি এবং অন্য বিজ্ঞানের রীতিনীতি অনুযায়ী বিভিন্ন রেখা, অর্ধবৃত্ত, ও নানা সূচক উদ্ভাবিত হয়। বস্তুত করোটিতত্ত্বকে ভাবা হত সেই জাদুদণ্ড, যার মাধ্যমে সমস্ত নৃতাত্ত্বিক জটিলতার সমাধান হবে, কিন্তু ক্রমশ মানুষের শরীরের অন্য অঙ্গ-প্রত্যঙ্গের গঠন, পরিমাপ ও বিবরণ এই বিষয়ের অন্তর্ভুক্ত হয়ে পড়ে। ফলে কেশ, চক্ষু, কর্ণ, নাসিকা, গাত্রবর্ণের প্রকার এই সবই নৃতাত্ত্বিক অনুসন্ধানের বিষয় হয়ে ওঠে।

অন্যদিকে সামাজিক ও সাংস্কৃতিক নৃতত্ত্বের ভিত্তি স্থাপিত হয় ভ্রমণসাহিত্য, স্মৃতিচারণ, প্রতিবেদনধর্মী রচনা, খ্রিস্টধর্ম প্রচারক ও উপনিবেশে বসবাসকারীদের বিবরণের আধারে। ম্যালিনোস্কি সামাজিক নৃতত্ত্বকে ফিল্ড ওয়ার্কের মাধ্যমে বৈজ্ঞানিক প্রতিষ্ঠা দিতে গিয়ে তাঁর রচিত ১৯১২ সালের একটি গ্রন্থে এই ধরনের রচনার উল্লেখ করে লেখেন : এক সময় ছিল যখন নেটিভদের এক বিকৃত শিশুসুলভ ক্যারিকেচার আমাদের সহ্য করতে হত। কিন্তু এখন সেদিন শেষ হয়েছে। একই সঙ্গে তিনি ঘোষণা করেন নেটিভদের এই ছবি মিথ্যা এবং অন্যান্য মিথ্যার মতো এই মিথ্যাকেও বিজ্ঞান হত্যা করেছে।১৭ মজার কথা হল ম্যালিনোস্কি এবং তাঁর পরবর্তী নৃতাত্ত্বিকদের রচনাশৈলী ভ্রমণসাহিত্যেরই অনুরূপ ছিল।১৮ ভ্রমণসাহিত্যে ব্যক্তিগত আখ্যান এবং নৈর্ব্যক্তিক বিবরণ, বিশেষ দৃষ্টিভঙ্গি ও নির্বিশেষ বর্ণনা এই দু-টি ভিন্ন ধারা প্রায়শই স্থান বদল করে চলতে থাকে। নৃতাত্ত্বিক রচনা কৌশলও তা-ই। সামাজিক নৃতত্ত্ব নিজেকে বিজ্ঞান হিসেবে সংজ্ঞায়িত করা ও তার সন্নিহিত এই সম্পর্কিত পূর্ববর্তী রচনাগুলি থেকে পৃথক বিষয় রূপে গণ্য করার প্রচেষ্টা চালালেও এই সমস্ত রচনার কাছে নৃতত্ত্বের ঋণ অনেকখানি।

সুতরাং ঠিক অথবা ভুলের বিচারে না গিয়ে বাংলা ভাষার নৃতত্ত্বচর্চার গোড়াপত্তন যে রচনাগুলির মাধ্যমে হয়েছিল তার প্রবণতা, বিবরণের শৈলী, তাত্ত্বিক ঝোঁক, ঠিক কীরকম ছিল সেদিকে মনোযোগ দিলে এই নৃতত্ত্বের মূল্যায়ন অনেক বেশি ফলপ্রসূ হবে। যে বিভিন্ন ধারার সমন্বয় এই রচনাগুলিতে ঘটেছে তা হল, প্রাকৃতিক ইতিহাস, শারীরিক নৃতত্ত্ব, সামাজিক নৃতত্ত্বচর্চা, যা সেই সময় সীমাবদ্ধ ছিল বিবাহ, মৃত্যু এবং বিশেষ কিছু আচার-আচরণ, প্রথা ও উৎসবের বিবরণে, তুলনামূলক নৃতত্ত্ব এবং এক ধরনের বিবর্তনবাদী চিন্তাধারায়, যার মাধ্যমে বিভিন্ন মানবগোষ্ঠীকে সভ্য এবং অসভ্য হিসেবে চিহ্নিত করা হত। বিবর্তনবাদী অনুমান প্রাকৃতিক ইতিহাস রচনার ধারার মধ্যেই রয়েছে, যদিও বিবাহের প্রকার, আচার-অনুষ্ঠান ও সামাজিক ক্রিয়াকলাপের ভিত্তিতেও উন্নত/অনুন্নত, সভ্য/অসভ্য মানুষ চিহ্নিত হয়েছে। মানুষের প্রাকৃতিক ইতিহাসের কথা বলতে গিয়ে বিবিধার্থ-সংগ্রহ-এর লেখক লিখেছেন : যদি মনুষ্য জাতি সভ্যতার ভিন্ন ভিন্ন সোপানে সমারূঢ় হইয়াছে, তত্রাপি তাহারা পৃথিবীস্থ অন্য সকল প্রাণী হইতে আপনাদের উৎকৃষ্টত্ব সংস্থাপন করিয়া আসিতেছে।১৯ অর্থাৎ প্রকৃতির বিভিন্ন সোপানে বিভিন্ন প্রাণীর অবস্থান, যার মধ্যে মানুষের অবস্থান সবচেয়ে উঁচুতে। আবার মানুষের মধ্যেও সভ্যতার মাপকাঠি অনুযায়ী উঁচু নিচু আছে। সামগ্রিকভাবে উনিশ শতকে নৃতত্ত্বের মূল উদ্দেশ্য ছিল প্রাকৃতিক ইতিহাস, শারীরিক বৈশিষ্ট্য, ধর্ম ও অন্য প্রথার আধারে মানুষের বিভিন্ন গোষ্ঠীকে বিবর্তনের বিভিন্ন ধাপে বিন্যস্ত করা। ইউরোপে বিবর্তনতত্ত্বের কেন্দ্রে ছিল প্রগতি সম্বন্ধে এক বিশেষ ধারণা। স্পেন্সার (১৮২০–১৯০৪) তাঁর তত্ত্বে বিবর্তনবাদ ও প্রগতির মধ্যে বিশেষ পার্থক্য খুঁজে পাননি। বিভিন্ন ধর্মের বিবর্তনের যে ধাপগুলির বিবরণ স্পেন্সার দিয়েছেন, তার প্রায় একদম নীচে হল হিন্দু ধর্ম এবং উপরে প্রোটেস্টান্ট ধর্ম। তারও উপরে ডিইজম-এর অবস্থান, যাতে স্পেন্সার নিজে বিশ্বাসী ছিলেন। আদিম ধর্ম থেকে সভ্য ধর্মের এই যে বিবর্তনের ধাপ তার মূলে কিন্তু ওই একই প্রগতির ধারণা, যে মানুষ কুসংস্কার ও আদিম বর্বর অনুষ্ঠানের অন্ধকারাচ্ছন্ন ধর্ম থেকে ক্রমশ যুক্তির পথে উন্নীত হচ্ছে। স্পেন্সারের সমসাময়িক নৃতত্ত্ববিদ টাইলারও মোটামুটি একইভাবে বিবর্তনের ছক রচনা করেন। বিবর্তনবাদী তত্ত্বের একটি গুরুত্বপূর্ণ দিক হল, এই তত্ত্বে শিশু ও আদিম মানুষের সদৃশতা; আদিম স্তরে মানুষ হল এক শিশুর মতো, যে তার শিশুকালে নানাবিধ উদ্ভট কল্পনা ও জাদুতে বিশ্বাস করে, বয়ঃসন্ধিতে তা ধর্মবিশ্বাসে রূপান্তরিত হয় এবং তা পূর্ণতাপ্রাপ্ত হলে পরিণত হয় বৈজ্ঞানিক চিন্তাধারায়। এই শিশুসম আদিম মানুষ কোনো কোনো নৃতাত্ত্বিক বয়ানে দুষ্ট আবার কোনো কোনো বয়ানে নিষ্পাপ। উনিশ শতকের নৃতত্ত্বকে যে উপনিবেশের সন্তান বলা হয় তার একটা কারণ হল, উপনিবেশের প্রসারের ফলেই বিভিন্ন জনগোষ্ঠীর পরিচয় সম্বন্ধে বিস্তারিত তথ্যসংগ্রহ সম্ভব হয়। এর সঙ্গে যোগ করা উচিত যে, বিবর্তনবাদ উপনিবেশবাদের এক নৈতিক বৈধতার ভিত্তিও সঙ্গে সঙ্গে তৈরি করে দেয়। উপনিবেশ এইসব মানুষদের সভ্য করে তুলবে, প্রগতির পথে নিয়ে যাবে, এই হল উপনিবেশকারীর সিভিলাইজিং মিশন।

নব্যভারত-এ আন্দামানবাসীদের আলোচনায় বলা হয়েছে অভাবই মানুষের সভ্যতা ও উন্নতির আদি জননী। যে বিশ্ববিজয়ী বৃটিশ জাতির কতিপয় সুসন্তান হতভাগ্য অধঃপতিত ও ঘোর দুর্দশাগ্রস্ত ভারতভূমির বক্ষের উপর বাস করিয়া কৃপার ভিখারি ভারতবাসীকে সুশিক্ষা ও সভ্যতার অমৃতস্বাদ উপভোগ করাইতে একান্ত যত্নবান কতিপয় শতাব্দী পূর্বে তাঁহাদের পূর্বপুরুষগণের কিরূপ অবস্থা ছিল? বৃক্ষছাল ও পশুচর্ম এদের পোশাক ছিল, ফলমূল, নরমাংস এদের আহার ছিল, কিন্তু অভাবের সঙ্গে ঘোর সংগ্রাম করে ইংরেজরা উন্নতি ও প্রভুতার মহাসিংহাসনে অধিরোপণ করিয়াছেন। অন্যদিকে অজ্ঞানান্ধকারাচ্ছন্ন আন্দামান-বাসীগণের শিখিবার কি আছে? তাহারা অভাব অনুভব করিতে জানে না, জন্মিয়া অবধি তাহারা একই অবস্থায় সন্তুষ্ট থাকে। নতুন কিছু শিক্ষা করিতে তাহাদের প্রয়োজন হয় না। বিশ্বজননী প্রকৃতি প্রতিদিন তাহাদিগকে যাহা স্বহস্তে দান করিতেছেন, তাহারা তাহাতেই পরিতৃপ্ত। এদের স্বভাবও শিশুর মতো। ইহারা স্বভাবঃত অতিশয় সরল, ইহাদের প্রশান্ত ও গম্ভীর মুখশ্রী দর্শন করিলেই বোধ হয়, সরলতা ইহাদের জাতীয় প্রধান গুণ; কিন্তু ইহারা সহসা উত্তেজিত হইয়া থাকে, এবং উত্তেজিত হলে এরা তৎক্ষণাৎ অত্যাচারীকে দীর্ঘ লৌহ-ফলক বিশিষ্ট তীক্ষ্ণধার তীর বিদ্ধ করিয়া অপমানের প্রতিশোধ গ্রহণ করে। এই আদিম জাতিদের জগৎ সহজ-সরল, অনাড়ম্বর, কিন্তু সভ্য মানুষের কাছে কিছুটা আশঙ্কারও বটে, কারণ এদের কাছে কোনো যুক্তিসঙ্গত ব্যবহার আশা করা যায় না। এরা সত্যবাদী, ভুল করেও মিথ্যা কথা বলে না, মিথ্যা কথা বলিয়া কোনওরূপ স্বার্থসিদ্ধির প্রয়োজন হয় না বলিয়া ইহারা মিথ্যা কথা বলে না, সাহসী, আমোদপ্রমোদ প্রিয়, অর্থাৎ চরিত্রগুণের দিক থেকে মহৎ, নৃতাত্ত্বিক ভাষায় যাকে বলা হয় নোবল স্যাভেজ, কিন্তু যে সব বৈশিষ্ট্যের মাপকাঠিতে সভ্যতা নির্ধারিত হয়, সেই সব বিষয়ে পশ্চাদপদ। যেমন ইহারা অতি কদর্য গৃহে বাস করে এবং উহার নির্মাণপ্রণালী নিতান্ত কুৎসিৎ, এদের কোনো ধর্ম নেই, ঈশ্বর কে, এবং ঈশ্বর বলিয়া কেহ আছেন কিনা, তাহা তাহারা জানে না এবং তাহারা পরিবর্ত্তে অপর কোনও দেবতা বা কোনও শক্তিমান পদার্থের উপাসনা করে না, ভাষা নিতান্ত অসম্পূর্ণ এবং বাক্যকথন প্রণালী অতিশয় কর্কশ, এমনকী এদের কোনো সমাজও নেই, ইহাদের মধ্যে কোনও গ্রাম নাই এবং ইহারা পরস্পর সমাজবদ্ধ হইয়া বাস করে না, সংখ্যাগণনা, কাল নির্ণয় আপন আপন বয়স নিরূপণ এবং কে কোথা হইতে জন্মগ্রহণ করিয়াছে, তাহাও উহারা অবগত নহে। ইহারা কিছু না জানিয়াই পরম সুখী-অজ্ঞান অবস্থাই ইহাদের সুখের কারণ। অবশ্যই ইংরেজদের প্রচেষ্টায় এরা একদিন সভ্য হবে, কিন্তু সুখী হবে কি? এই সংশয় ও বিতর্ক পরবর্তী সময়ে নৃতাত্ত্বিক আলোচনায় বার বার এসেছে। আন্দামানবাসীদের প্রসঙ্গে লেখক লিখেছেন : আজি যাহারা অজ্ঞানতাজনিত বিমল সুখে বিভোর হইয়া সর্বদা নাচিয়া গাইয়া, হাসিয়া খেলিয়া দিন যাপন করিতেছে, সভ্যতার কঠোর দিনে আর তাহারা তেমন সুখ পাইবে না, তখন তাহারা ক্ষতি লাভ গণনায় তৎপর জগতের শত অত্যাচারে উৎপীড়িত ও শত অসুখী হইয়া স্ব-স্ব অভাব ও উচ্চাভিলাষের সহিত তুমুল সংগ্রামে প্রবৃত্ত হইবে এবং তখন তাহারা মানুষ হইতে শিখিবে।২০ এ-ও সেই শিশুকালের সুখ, আনন্দ, আহ্লাদকে অতিক্রম করে সাবালকত্ব অর্জন করার মূল্য প্রদান।

এই নৃতাত্ত্বিক রচনাগুলির একটি প্রধান উপাদান হল জাতিগুলির শারীরিক আকার, গঠন প্রণালী ও অন্যান্য বৈশিষ্ট্যের বিবরণ। আগেই বলেছি শারীরিক নৃতত্ত্ব এক নতুন বিজ্ঞান হিসাবে উনিশ শতকে স্বীকৃতি লাভ করে, ফলে শরীর সম্বন্ধীয় তথ্য যে মানুষের বিজ্ঞানসম্মত আলোচনায় প্রাধান্য পাবে এটাই স্বাভাবিক। এর সঙ্গে যোগ হয়েছে জাতিগুলির জন্ম, মৃত্যু, বিবাহ-বিষয়ক আচার-আচরণের বর্ণনা, ভাষার বিবরণ, এবং কোনো কোনো ক্ষেত্রে বেশভূষা, বাসগৃহ, আমোদপ্রমোদ, স্বভাবচরিত্রের বিবরণ। বস্তুত এই ছিল মানব বিজ্ঞান বা এথনোলজির ধারা, যার ভিত্তি স্থাপিত হয় উনিশ শতকের মাঝামাঝি সময়ে। ডালটন তাঁর Descriptive Ethnology of Bengal (১৮৭২) গ্রন্থ এই ধারা অনুসারেই রচনা করেন।২১ এই গ্রন্থের ভূমিকায় ডালটন লিখেছেন যে ১৮৬৬ সালে এশিয়াটিক সোসাইটির উদ্যোগে কলকাতায় ভারতবর্ষের বিভিন্ন প্রজাতির মানুষের এক প্রদর্শনীর পরিকল্পনা হয়, কিন্তু শেষ অবধি তা করা যায়নি এই কারণে যে, এইসব অদ্ভুত ভীরু জীবদের এক জায়গা থেকে অন্য জায়গায় নিয়ে যাওয়া নিয়ে নানাবিধ সমস্যা দেখা দেয়। তখন ডালটন মনস্থ করেন তিনি জাতিগুলির যে বিবরণ লিখবেন তা প্রায় চাক্ষুষ দেখার সমতুল্য হবে। পরবর্তী সময়ে কলকাতায় আন্দামান ও নিকোবরবাসীদের নিয়ে যে একটি প্রদর্শনী হয়েছিল এবং এদের দেখার জন্য প্রতিদিন যে সহস্র সহস্র মনুষ্যের সমাগম হইত সে কথা এই অধ্যায়েই আলোচিত হয়েছে।২২ যে শারীরিক আকার ও গঠন প্রণালীর বিবরণ দিয়ে এই রচনাগুলি সাধারণত আরম্ভ হত, তার দু-টি দৃষ্টান্ত উল্লেখ করতে পারি। সংক্ষিপ্ত বিবরণের প্রকার এইরকম : (কুকিরা) অপরাপর পার্ব্বত্য লোকের ন্যায় খর্বকায়, দ্রঢ়িষ্ঠ, বলিষ্ঠ ও পরিশ্রমী এবং পূর্ব্ব-দেশীয় অন্যান্য লোকবৎ নতনাসিকা, ক্ষুদ্রচক্ষু ও বত্তুÍল সদৃশ মুখবিশিষ্ট।২৩ আরও বিস্তারিত বিবরণের নিদর্শন পাওয়া যায় আন্দামানবাসীদের বিবরণে : এই জাতীয় পূর্ণবয়স্ক ও দীর্ঘাবয়ব পুরুষের দৈর্ঘ্য ৫ ফিট, বক্ষস্থলের বেষ্টন ২ ফিট ৯ ইঞ্চ, স্ত্রীর দৈর্ঘ্য ৪ ফিট ৯ ইঞ্চ, বক্ষস্থলের বেষ্টন ২ ফিট ৭ ইঞ্চ। ইহারা ঘোরতর কৃষ্ণবর্ণ- আফ্রিকার নিগ্রোদিগের অপেক্ষা গাঢ়তর। ইহাদের শরীর সুদৃঢ় ও সবল; মস্তক অপেক্ষাকৃত ক্ষুদ্র এবং পশমের ন্যায় কোমল ও সঙ্কোচশীল কটাবর্ণের এক প্রকার অতি অপরূপ অনতিদীর্ঘ জটিল চুলে আবৃত। মনুষ্যের মস্তকে এরূপ কেশ পূর্ব্বে আর কখনও দৃষ্ট হয় নাই; কোনও পশুর গাত্রজাত লোমও এরূপ নহে। আমাদের দেশীয় উড়িয়াদের ন্যায় উহারা মস্তকের কতকাংশের কেশ মুণ্ডন করে বলিয়া উহা অতি কুৎসিত দেখায়। ইহাদের চক্ষু কিয়ৎপরিমাণে বৃহৎ উজ্জ্বল এবং দেখিতে অতি সুশ্রী, গ্রীবা ক্ষুদ্র ও ঈষৎ স্থূল; মুখে গোঁফ দাড়ির লেশমাত্র নাই, এই জন্য এবং আকারের খর্ব্বতা প্রযুক্ত পূর্ণবয়স্ক যুবকদিগকে অল্পবয়স্ক বলিয়া বোধ হয়।২৪ শারীরিক আকার, গঠন, গাত্রবর্ণ, মুখাবয়ব দ্বারা নির্ধারিত শ্রেণিবিন্যাসে যেমন ব্লুমেনবাখের প্রভাব দেখা যায়, সেই রকমই আবার ভারতবর্ষের বিভিন্ন জাতিগুলিকে আর্য ও অনার্য এই দুই গোষ্ঠীর মধ্যে বিন্যাস করতেও দেখা যায়। কোনো জাতি কোন গোষ্ঠীভুক্ত তাতে শারীরিক বৈশিষ্ট্যের প্রমাণ ছাড়াও ভাষা একটি অতিরিক্ত প্রমাণ হিসেবে ব্যবহৃত হয়। ভারতবর্ষে কোল, ভীল, গোণ্ড, সাঁওতাল, গারো, কুকি এবং অন্যান্য অরণ্যজাতিরা যে অনার্য বংশের প্রশাখামাত্র, কারণ তাহাদের অঙ্গসৌষ্ঠব ও মুখশ্রী ককেশীয় জাতীয়ের ন্যায় সুদৃশ্য নহে। তাহারা প্রায় সকলেই খর্ব্বকায় ও কৃষ্ণবর্ণ। তাহাদের মুখ চেপ্টা, নাসিকা অনুন্নত ও স্থূল, এবং নাসারন্ধ অতিবৃহৎ। বিশেষত তাহাদের ভাষা পর্যালোচনা করিলে তাহাদিগকে কোন মতে ককেশীয় শ্রেণীমধ্যে পরিগণিত করা যাইতে পারে না।২৫ বলা বাহুল্য এখানে আর্য ও ককেশীয় জাতি এক শ্রেণিভুক্ত।

প্রাকৃতিক ইতিহাসের ধারা অনুযায়ী এই রচনাগুলিতে যেমন আলোচিত হয়েছে ভিন্ন ভিন্ন মানবজাতির মধ্যে সম্বন্ধ, শরীর ও গঠনের সঙ্গে সাদৃশ্য ও বৈসাদৃশ্য এবং সেই অনুযায়ী মানবজাতিগুলির শ্রেণিকরণ ও স্তরবিন্যাস, একই সঙ্গে বর্ণিত হয়েছে তাদের বিভিন্ন সামাজিক ক্রিয়াকলাপের বিবরণের মাধ্যমে জাতিগুলির সামাজিক পরিচয়। অবশ্য এর মধ্যে অভিনব প্রথা বর্ণনার ঝোঁক কিছুটা লক্ষ করা যাবে। একটি কারণ নিশ্চয়ই রচনাগুলিকে আরও আকর্ষণীয় করে তোলা, কিন্তু আরও গুরুত্বপূর্ণ কারণ হল দেশের মানুষের সংকীর্ণ নিজ-সমাজকেন্দ্রিক দৃষ্টিভঙ্গিকে আরও প্রসারিত করা। এখানেও সামাজিক নৃতত্ত্বচর্চার সঙ্গে ভ্রমণসাহিত্যের এক বিশেষ অবদান আছে। সঞ্জীবচন্দ্রের পালামৌ তো এ বিষয়ে এক অতি পরিচিত রচনা।২৬ ১৮৫৪ সালে সংবাদ প্রভাকর পত্রিকায় ঈশ্বর গুপ্ত তাঁর ধারাবাহিক ভ্রমণকারি বন্ধুর পত্র রচনায় পূর্ববাংলার গ্রাম, জাতি, উপজাতি, আহার, সামাজিক ক্রিয়া ইত্যাদির অত্যন্ত মনোজ্ঞ বিবরণ দিয়েছেন। এই প্রসঙ্গেই তিনি চট্টগ্রামে পর্ব্বতীয় জাতিসমূহ, আহার-বিহার, বিবাহ-পদ্ধতি, ধর্ম্ম ইত্যাদিও আলোচনা করেছেন।২৭ বিভিন্ন জাতির বিবাহ পদ্ধতির বিবরণে যেমন ভীলদের কন্যা অপহরণের কথা আছে। নির্বিঘ্নে কন্যাপহরণ হইলে ঐ বিবাহ মঙ্গলদায়ক নচেৎ অমঙ্গলজনক জ্ঞান করে,২৮ সেই রকম উদ্বাহ ক্রিয়ায় কুকিদের বিশেষ প্রথা এই যে বরকর্ত্তা কন্যাকর্ত্তার নিকট স্বকীয় পুত্রের সাহস, সংগ্রামপ্রিয়তা, চৌর্যনৈপুণ্যের পরিচয় দেয়,২৯ আবার অস্ট্রেলিয়ার দ্বীপবাসীরা নিজেকে ভাবী স্ত্রীকে মনোনীত করার পর সুযোগক্রমে গোপনে তাহার সন্নিধানে আগমন করে। পরে তাহার সহিত প্রীতি-গর্ভ-মিষ্ট-মধুরালাপ করার পরিবর্তে কাষ্ঠযষ্টি বা অন্যকোন কঠোর দণ্ডদ্বারা এককালে অচৈতন্য করিয়া ফেলে। তদনন্তর তাহাকে স্বজাতি মধ্যে আনিয়া বিবাহ করে। এতদর্থে তাহারা সর্ব্বদা যুদ্ধযাত্রায় প্রবৃত্ত থাকে।৩০ বিবিধার্থ-সংগ্রহ-তে প্রকাশিত নৃতাত্ত্বিক রচনাগুলির বৈশিষ্ট্য হল বিবরণগুলি আপাত নিরপেক্ষ, বাস্তবানুগ প্রতিবেদনের ভঙ্গিতে লেখা। সাধারণভাবে তথ্য বিশ্লেষণ বা তাত্ত্বিক ব্যাখ্যার কোনো চেষ্টা এই রচনাগুলিতে করা হয়নি। অন্যদিকে বঙ্গমহিলা পত্রিকায় প্রকাশিত অসভ্যজাতির বিবাহ প্রথা প্রবন্ধের প্রাথমিক অবস্থানই হল আধুনিক দাম্পত্য প্রণয়, একগামিতা, ইত্যাদি একমাত্র স্বাভাবিক ও সভ্য বিবাহপ্রথা, বাকি বিবাহ পদ্ধতি অসভ্য পর্যায়ভুক্ত। যে সকল জাতি অসভ্যতার সর্ব্বনীচ পদবীতে অবস্থান করিতেছে, তাহারা বিবাহ যে কি পদার্থ তাহা অবগত নহে। . . . যে সকল অসভ্যজাতির মধ্যে উদ্বাহপ্রথা প্রচলিত আছে, তাহারা প্রকৃত দাম্পত্য প্রণয় কাহাকে বলে তাহা জানে না, কেবল ইন্দ্রিয়তুষ্টিই বিবাহের একমাত্র উদ্দেশ্য বলিয়া মনে করে। মালাবারের নায়ারদের মাতৃকৌলিক প্রথার উল্লেখ করে বলা হয়েছে যে, এই বিবাহ প্রথা অতিশয় জঘন্য, এরূপ হলে স্ত্রী পুরুষের বিবাহ যে কেন দেওয়া হয় তাহা বুঝিতে পারা যায় না।৩১ আবার আন্দামানবাসীরা একদম অসভ্য হলে কী হবে, অন্য এক প্রবন্ধে তাদের বিবাহ পদ্ধতি সম্বন্ধে লেখকের সপ্রশংস উক্তি হল : ইহাদের মধ্যে বাল্যবিবাহ প্রচলিত নাই। বিবাহের কোনও বিশুদ্ধ প্রথা প্রচলিত না থাকিলেও এই অজ্ঞান ও অসভ্যদিগের মধ্যে যে প্রণালী বিদ্যমান আছে তাহা বিশেষ প্রশংসনীয়। স্ত্রীর ইচ্ছার উপর নির্ভর করে এবং তাহার ইচ্ছানুসারেই বিবাহ কার্য্য সম্পাদিত হয়।৩২ এখানে স্পষ্টই বোঝা যায় যে, নিজের সমাজের বাল্যবিবাহের প্রথার সঙ্গে তুলনা করেই লেখকের এই প্রশংসাবাণী। সামাজিক নৃতত্ত্বচর্চার আরও পরিপক্ক দৃষ্টান্ত হল সাঁওতালদিগের ব্যবহারাবলী প্রবন্ধটি। এখানে লেখক সাঁওতালদের জীবনধারার ছয়টি প্রধান কর্তব্যক্রিয়া আলোচনা করেছেন। এগুলি হল : পরিবারে গ্রহণ, গোষ্ঠীভুক্ত করণ, জাতিতে গ্রহণ, বিবাহ, মরণ এবং জীবনান্তে পূর্বপুরুষগণের সঙ্গে মিলন।৩৩ কোনো একটি জাতির জীবনধারার প্রতিটি পর্যায়ের বর্ণনা ভারতের নৃতাত্ত্বিক চর্চায় আজও বহাল আছে।

উনিশ শতকের নৃতত্ত্বচর্চার দু-টি দিক আছে। একটি হল অন্য সমাজ ও সংস্কৃতি সম্পর্কে মানুষকে আরও বেশি উদার ও সহনশীল করে তোলা, অন্যদিকটি হল নানাবিধ তত্ত্ব, তথ্য, ও বিজ্ঞান-এর মাধ্যমে মানবজাতিগুলির স্তরবিন্যাস করে তাদের বিভিন্ন সোপানভুক্ত করা। ভারতবর্ষের জাতি ব্যবস্থায় শুদ্ধতা ও অশুদ্ধতার ভিত্তিতে এই স্তরবিন্যাস অনেকদিন থেকেই প্রচলিত। ফলে এই নৃতাত্ত্বিক স্তরবিন্যাস দেশের নৃতত্ত্বচর্চা নিজের মতো করে আত্মসাৎ করে নেয় এবং তার প্রতিফলন এই রচনাগুলিতেও আছে। কিন্তু আবার তুলনামূলক নৃতত্ত্বের প্রয়োগে দেশের মানুষের সংকীর্ণ, কূপমণ্ডুক, নিজ-সমাজকেন্দ্রিক দৃষ্টিভঙ্গিকে প্রসারিত করার উদ্যোগ অনেক রচনায় দেখতে পাওয়া যাবে। লক্ষ করতে হবে এখানে বিষয়গুলি নির্ধারিত হয়েছে দৈনন্দিন জীবন থেকে, যেমন বেশভূষা, কেশচর্চা, বা সৌন্দর্যের ধারণা। এই ধরনের দৃষ্টান্তের মাধ্যমে আরও ব্যাপক পাঠকগোষ্ঠীর কাছে সরাসরি পৌঁছে যাওয়া যেতে পারে। এই বিষয়ের রচনাগুলি লেখা হয়েছে বেশ সরসভঙ্গিতে, হালকা চালে। সৌন্দর্য বিষয়ে যেমন লেখা হয়েছে : হিন্দুরা অণ্ডাকৃতি মুখই সর্ব্বোত্তম বলিয়া থাকেন; কিন্তু চীনদেশীয়রা তাদৃশ মুখবিশিষ্টাকে “ঘোড়ামুখী” বলিয়া গোলাকার “শরামুখীর” অনুরাগে গদগদ-চিত্ত হয়েন, এবং এস্কুইম জাতীয়েরা তদুভয়ের পরিহরণ করিয়া বর্তুলাকার “মালসামুখীর” অনুসরণ করিয়া থাকেন।৩৪ সৌন্দর্যের ধারণা যে দেশ ও কাল নির্ভর একথা নানা দৃষ্টান্ত দিয়ে বোঝানো হয়েছে : প্রাচীন সংস্কৃত কবিরা “বিম্বোষ্ঠ” “বিদ্রুমোষ্ঠ” তথা “মুক্তা-দন্ত” ও “কুন্দ-দন্তের” মহিমা বর্ণনে গদগদচিত্ত হইতেন; ইদানীন্তনীয় বিলাসবতীদিগের মিসি-ঘর্ষিত ভ্রমর-গঞ্জক নিবিড়কৃষ্ণোষ্ঠ ও দন্ত দেখিলে তাঁহাদের মনে সৌন্দর্যের কি ব্যাঘাত ঘটিত? আরব দেশীয় ললনারা নীল ওষ্ঠের অনুরাগিণী। কাফরী রমণীরা স্থূল ওষ্ঠের লালসায় সর্ব্বদা অধর টানিয়া লোলাইত করেন।৩৫ সামাজিক ধ্যানধারণার যে আপেক্ষিক সেই আলোচনার একটা পরোক্ষ ইঙ্গিত এ-ও ছিল যে, দেশের প্রথা, আচার এগুলিও কোনো অনড় অটল নিয়মাধীন নয়, সমাজের পক্ষে সব সময় আবশ্যকও নয়, বরং পরিবর্তনীয় এবং বেশ কিছু প্রথার পরিবর্তন করলে সমাজের উপকারই হবে।

এই মনোভাবের সঙ্গে সম্পর্কিত নৃতত্ত্বচর্চার আর একটি ইতিবাচক দিক প্রতিফলিত হয়েছে এই বিশ্বাসে যে, উপযুক্ত পরিবেশ পেলে সব মানুষেরই সমানভাবে বিকশিত হবার ক্ষমতা আছে। বিবিধার্থ-সংগ্রহ-তে প্রকাশিত চণ্ডাল জাতি রচনাটি এই প্রসঙ্গে উল্লেখ করা যেতে পারে। খেয়াল করলে দেখা যাবে চণ্ডাল জাতি সম্বন্ধে এই রচনাটি অন্যান্য জাতি পরিচয় সম্পর্কিত রচনাগুলি থেকে একটু পৃথক। অন্যান্য জাতি পরিচয়ের বিবরণ যেমন রচিত হয়েছে শরীরের গঠন, জন্ম, মৃত্যু, বিবাহ এবং ভাষার পরিচয় দিয়ে, এখানে লেখক বরং ভারতীয় জাতি ব্যবস্থার আলোচনা, বর্ণসংকর জাতির উৎপাদন এবং শাস্ত্র অনুযায়ী জাতিগুলির অবস্থান পর্যালোচনা করেছেন। চণ্ডাল জাতির হীন অবস্থান বিবরণ দিয়ে লেখক বলেছেন, এরা যে অবস্থার উন্নতি করতে পারে না তার কারণ এদের বিদ্যাশিক্ষার এবং ধন উপার্জনের কোনো সুযোগ নেই। যাদের মানসিক প্রবৃত্তিও আছে তারাও সুযোগ অভাবে এবং অভ্যাসাভাবে পূর্বাবস্থায় থেকে যায়। এইসব চণ্ডালরা সকলেই অত্যন্ত অধমাবস্থাতে দিন যাপন করিতেছে। একথা বলায় আমাদিগের এমত অভিপ্রায় নহে যে চণ্ডালদিগের আর ভদ্র হইবার উপায় নাই; প্রত্যুত তাহারা অন্যান্য মনুষ্যের ন্যায় সুখস্বচ্ছন্দে থাকিয়া বিদ্যাভ্যাস করিলে অন্যের ন্যায় ভদ্র হইতে পারে। জগৎপিতা সকল মনুষ্যকে তুল্য করিয়াছেন, সকলেই সমান মানসিক শক্তিপ্রাপ্ত হইয়াছে; অতএব ওই শক্তির ওই তুল্য আলোচনা করিলে যে সকলে তুল্য হইবে ইহাতে সন্দেহ কি?৩৬

শারীরিক নৃতত্ত্বের মাধ্যমে মানুষের শরীর থেকে নৃতত্ত্বের যাত্রা আরম্ভ হলেও নৃতত্ত্বের প্রশ্ন কিন্তু মানুষকে নিয়ে নয়, বরং সেই পরিসর নিয়ে যেখানে মানুষ সম্পর্কে এক সার্বিক ও সাধারণ জ্ঞান সম্ভব বলে ভাবা হয়। নৃতত্ত্ব এই পরিসর নিয়েই প্রশ্ন তোলে। আপেক্ষিতার আধারেই নৃতত্ত্ব এক সাধারণ মানব বিজ্ঞানের সম্ভাবনাকে বাতিল করে দেয়। একভাবে দেখলে মনে হবে নৃতত্ত্ব অ-ঐতিহাসিক, কারণ এর বিষয়বস্তু হল সেই সব প্রাক-ঐতিহাসিক সমাজ বা সংস্কৃতি, যাদের বিশেষ পরিবর্তন হয়নি। কিন্তু আসলে এর শিকড় প্রোথিত আছে আধুনিক ইতিহাসেই। আধুনিক ইতিহাসই নৃতত্ত্বের জন্ম দিতে পারে। নৃতত্ত্বের অবস্থান মানুষ এবং তার অন্যের মধ্যবর্তী পরিসরে এবং এই অবস্থান থেকেই নৃতত্ত্ব মানুষের সাধারণ সংজ্ঞা ও বিজ্ঞানের ধারণায় এক বড়ো ফাটল সৃষ্টি করে। ফলে অন্য সমাজ সংস্কৃতি যেমন বৈধ হিসেবে বিবেচনার দাবি জানাতে পারে, সেই রকম অন্য জ্ঞান ও অভ্যাস তার ন্যায্যতা ও উপযোগিতার স্বীকৃতি দাবি করতে পারে। দেশীয় চিকিৎসাবিদ্যা, জাতীয় স্বাস্থ্য বা সংক্রামক রোগের আলোচনায় দেখেছি যে, চিকিৎসাশাস্ত্রের মূল্যায়ন করা হয়েছে এক নৃতাত্ত্বিক দৃষ্টিভঙ্গির মাধ্যমে। অন্য চিকিৎসাশাস্ত্রের উপযুক্ততার বিচার হয়েছে, দেশ, কাল, মানুষ, সমাজ ও সংস্কৃতির পরিসরে এবং তার বৈধতার দাবিও করা হয়েছে এই বিশেষ অনুষঙ্গের ভিত্তিতে। একথা অনেকাংশে সংগীত সম্পর্কেও প্রযোজ্য। ভাষার বিচরণ তো নৃতত্ত্বের আওতার মধ্যেই। দার্শনিক কান্ট নৃতত্ত্বের এক বিস্তৃত সংজ্ঞা দিতে গিয়ে বলেছিলেন যে, নৃতত্ত্বের বিষয় হল মানুষকে সমস্ত কল্পনাসাধ্য দৃষ্টিকোণ থেকে বিচার করা। বস্তুত নৃতত্ত্বকে দর্শনের এক বুনিয়াদি বিচার্য বিষয় হিসেবে গণ্য করার প্রস্তাবও তিনি দিয়েছিলেন। কারণ, অন্য যে-সব প্রশ্নের উত্তর তিনি খুঁজেছিলেন-যেমন, আমি কী জানতে পারি? আমার কী করা উচিত? আমি কী আশা করতে পারি? তাঁর মতে, এই সব ক-টি প্রশ্নকে একটি সাধারণ প্রশ্নে সীমিত করা যায় : মানুষ কী? মানুষের প্রাকৃতিক ইতিহাস এবং সামাজিক নৃতত্ত্ব এই প্রশ্নেরই উত্তর সীমিতভাবে অনুসন্ধান করেছে। উনিশ শতকে এই নৃতত্ত্বচর্চার একটি আশাব্যঞ্জক দিক ছিল মানুষের বিকাশের অপরিসীম সম্ভাবনার প্রতি আস্থা। বিবিধার্থ-সংগ্রহ-তে বলা হয়েছে পশুরা স্বাভাবিক সংস্কার-এর অধীন, কিন্তু মানুষ তা নয়। মনুষ্যের জ্ঞান, শিক্ষা ও পরীক্ষার ফল। মনুষ্য সর্ব্বত্র উন্নতীচ্ছুক হইবাতে স্থানভেদে সভ্যতারও অবস্থাভেদ হইয়াছে এবং এই উন্নতি নির্ভর করে মানুষের পরিশ্রম করার ইচ্ছায়। এইভাবে মানুষ কৃষি ও বাণিজ্যে নিজেদের নিয়োগ করেছে, নানা বিদ্যাতে মনোযোগ দিয়েছে তথা পরস্পর সুশীলতা ও নম্রতা ও শিষ্টতা ও সৌজন্য প্রকাশ, ও বুদ্ধি ও জ্ঞান ও বিদ্যাদির আলোচনা করিতে যাহাদিগের যে প্রকার আগ্রহ হইয়াছে তাহারা তদ্রূপ সভ্যতা ও স্বচ্ছন্দতা ও সুখভোগ করিতেছে।৩৭ এর অন্তর্নিহিত একটি অর্থ নিশ্চয়ই এই যে সঠিক পথে চললে এই সুখ ও স্বচ্ছন্দতা ভোগ আমাদের দেশবাসীদের পক্ষেও সম্ভব।

৩. নৃতত্ত্বচর্চার ক্রিটিক
নৃতত্ত্ব বর্ণনার প্রথমদিকে আমরা উদ্ভট, অদ্ভুত, অভিনব সংস্কৃতিকে উপস্থাপন করার ব্যাপারে একটা উৎসাহ লক্ষ করি। এর কারণ হল এই বর্ণনা অন্য সংস্কৃতিকে ইউরোপীয় সংস্কৃতি থেকে আলাদা করে দেয় এবং অন্যদের মানবসমাজের বিকাশের এক নিম্নস্তরে স্থান দেয়। এই ধারণা উপনিবেশিক ডিসকোর্সের পক্ষে খুব উপযোগী ছিল। কারণ এর ফলে সংস্কৃতির এক স্তরবিন্যাস করা যেত। সেই কারণেই পরবর্তী সময়ে নৃতত্ত্বের ক্রিটিকে পশ্চিমের ক্ষমতার প্রতিফলনের কথা বলেছেন অনেকে। যদিও অন্যদিকে নৃতত্ত্বের প্রবক্তারা বলেছেন এথনোগ্রাফি একটা গবেষণা পদ্ধতি ছাড়া কিছু নয়, যেখানে নৃতত্ত্ববিদ মানুষের দৈনন্দিন জীবনে অংশগ্রহণ করেন, পর্যবেক্ষণ করেন এবং যা তথ্য পান সংগ্রহ করেন। ক্রিটিকরা উত্তরে বলেছেন পর্যবেক্ষণ, শোনা, প্রশ্ন করা বা তথ্য সংগ্রহ করা কোনোটাই নিরপেক্ষ কাজ নয় এবং এর অবস্থিতি ডিসকোর্সের অনুমান ও বিধানের বাইরে নয়। বস্তুত জ্ঞানও এ ক্ষেত্রে নিরপেক্ষ নয়, যে জ্ঞান লাভ হচ্ছে তা নির্ভর করে কীভাবে সেই জ্ঞান প্রাপ্ত হল তার উপর। অন্যভাবে আমরা বলতে পারি, এথনোগ্রাফি সাংস্কৃতিক জ্ঞান নির্মাণ করে, আবিষ্কার করে না। অনেক ক্রিটিক আরও এগিয়ে বলেছেন নৃতত্ত্ব শুধুমাত্র উপনিবেশবাদের সন্তান নয়, যমজও বটে।

নৃতত্ত্ববিদ জেমস ক্লিফোর্ড সাম্প্রতিক এক গ্রন্থে বলেছেন সংস্কৃতি সম্পর্কে যা লেখা হয়, তা বস্তুনিষ্ঠ তো নয়ই, নৃতাত্ত্বিক লেখাগুলি হল নির্মিত বিবরণ। এককথায় উদ্ভাবন ও বানানো গল্প।৩৮ এগুলি গল্প এইজন্য যে ঐতিহাসিকভাবে অবস্থিত সত্য সবসময় আংশিক সত্য হয়, এবং যিনি গল্প বলেন তিনি অন্য প্রেক্ষিত থেকে গল্পটিকে সম্পূর্ণ অস্বীকার করেন। নীট্শে যেমন বলেছিলেন সমস্ত নির্মিত সত্য সম্ভব হয় শক্তিশালী বর্জন ও অলংকরণের মিথ্যার সাহায্যে।৩৯ সুতরাং নৃতত্ত্ববিদ হলেন তাঁরা, যাঁরা পরম্পরাগতভাবে অন্য সংস্কৃতির গল্প বলার ক্ষমতা অর্জন করেছেন, সংস্কৃতির প্রকৃত সদস্যদের কন্ঠস্বর নীরব করে এবং এই ভান করে যে তাঁরা প্রামাণিক, বস্তুনিষ্ঠ গল্প একজন সর্বজ্ঞ হিসেবে বলছেন। আমরা বাংলা ভাষায় নৃতত্ত্বচর্চার কথা যখন বলছি তখন এই দিকটাও মনে রাখতে হবে। কিন্তু যতই নৃতাত্ত্বিক লেখন নিরপেক্ষ হবার দাবি করে, বা হতে চায়, এই লেখন সবসময়ই ক্ষমতার অসাম্যের জালে আবদ্ধ, যা আবার নতুন ক্ষমতা সৃষ্টি করে। সংক্ষেপে আমরা বলতে পারি নৃতত্ত্ববিদকে সবসময়ই আত্মসচেতন থাকতে হবে, যখন তিনি লিখবেন। তাঁকে ঐতিহাসিক পরিস্থিতি সম্পর্কে সচেতন থাকতে হবে, যে পরিস্থিতি তাঁকে অন্যদের সম্পর্কে এই লেখার কাজ দিয়েছে; সচেতন থাকতে হবে প্রতিযোগী বিবরণের সম্ভাবনা সম্পর্কে; সচেতন থাকতে হবে তিনি রচনা কীভাবে নির্মাণ করছেন সে ব্যাপারে, যাতে তিনি স্বীকার করতে পারেন এ হল তাঁর ব্যক্তিগত আখ্যান। বাংলা ভাষায় প্রথম পর্যায়ের নৃতত্ত্বচর্চার ক্ষেত্রে, এবং সাধারণভাবে সমস্ত নৃতত্ত্বচর্চার ক্ষেত্রেই, বিশ্লেষকদের এই সব ক-টি বিষয় সম্পর্কে সচেতন থাকতে হবে, তাহলেই এই বিদ্যার প্রকৃত ক্রিটিক নির্মাণ করা যাবে।
সঞ্জীবচন্দ্র রচিত পালামৌ নিয়ে এর আগেও আমি লিখেছি।১ সেই লেখায় বলতে চেয়েছিলাম বাংলা ভাষায় নৃতত্ত্বচর্চার একজন পূর্বসূরি ছিলেন সঞ্জীবচন্দ্র এবং এর একটি মূল কারণ হল ভ্রমণসাহিত্য ও নৃতত্ত্বের সীমারেখা অত্যন্ত ক্ষীণ।২ তা ছাড়া সঞ্জীবচন্দ্র যে নৃতত্ত্ব সম্পর্কে একেবারে অজ্ঞ ছিলেন না, তা তাঁর পালামৌ মনোযোগ দিয়ে পড়লেও বোঝা যায়। এই লেখা লিখতে আবার উৎসাহ হল সম্প্রতি সত্যজিৎ চৌধুরীর সম্পাদনায় প্রকাশিত সঞ্জীবচন্দ্রের পালামৌ বইটি আবার পড়ে। বইটিতে সম্পাদক সঞ্জীবচন্দ্রের মূল রচনা ছাড়া আরও কিছু লেখা সংকলিত করেছেন, যার মধ্যে রয়েছে রবীন্দ্রনাথের সঞ্জীবচন্দ্র : পালামৌ, বঙ্কিমচন্দ্রের লেখা সঞ্জীব-জীবনী, চন্দ্রনাথ বসুর এই গ্রন্থ সম্পর্কিত রচনা, সঙ্গে আছে সম্পাদকের এক দীর্ঘ মূল্যবান ভূমিকা।৩ বস্তুত এই বইয়ের সব ক-টি লেখা পড়েই আমার আবার পালামৌ সম্পর্কে নতুন করে আলোচনা করার আগ্রহ জন্মাল। এই লেখার অন্য কারণ হিসেবে সঞ্জীবচন্দ্রের পালামৌ থেকেই বরং একটি উদ্ধৃতি দিই : বহুকাল পর পালামৌ সম্বন্ধে দুইটা কথা লিখিতে বসিয়াছি। লিখিবার একটা ওজর আছে। এক সময়ে একজন বধির ব্রাহ্মণ আমার প্রতিবাসী ছিলেন, অনবরত গল্প করা তাঁহার রোগ ছিল। যেখানে কেহ একা আছে দেখিতেন, সেইখানে গিয়া গল্প আরম্ভ করিতেন; কেহ তাঁহার গল্প শুনিত না; শুনিবারও কিছু তাহাতে থাকিত না। অথচ তাঁহার স্থির বিশ্বাস ছিল যে, সকলেই তাঁহার গল্প শুনিতে আগ্রহ করে। একবার একজন শ্রোতা রাগ করিয়া বলিয়াছিলেন, “আর তোমার গল্প ভাল লাগে না, তুমি চুপ কর।” কালা ঠাকুর উত্তর করিয়াছিলেন, “তা কেমন করিয়া হবে, এখনও যে এ গল্পের অনেক বাকি।” আমারও সেই ওজর। যদি কেহ পালামৌ [সম্পর্কে আমার এই প্রবন্ধ] পড়িতে অনিচ্ছু হন, আমি বলিব যে, “তা কেমন করে হবে, এখনও যে পালামৌর অনেক কথা বাকি।”৪

২. ভ্রমণ : পুরাতন
আজ থেকে প্রায় দু-শো চল্লিশ বছর আগে বাংলা ভাষায় লেখা প্রথম ভ্রমণমূলক গ্রন্থ তীর্থ-মঙ্গল লেখা হয়েছিল তীর্থ ভ্রমণকে উপলক্ষ্য করে। লিখেছিলেন কবি বিজয়রাম সেন।৫ ইংরেজি ১৯১৬ সালে বঙ্গীয় সাহিত্য পরিষদ যখন লেখাটি বই আকারে প্রকাশিত করে, তখন এই বইয়ের ভূমিকায় নগেন্দ্রনাথ বসু লিখেছিলেন : এখনকার ইংরাজি শিক্ষিত জন-সাধারণের বিশ্বাস যে, ইংরেজি ভ্রমণ-কাহিনী (Travels) পাঠ করিয়া তাহারই আদর্শে বাঙ্গালায় ভ্রমণ-কাহিনী লিখিবার চেষ্টা হইয়াছে। কিন্তু প্রাচীন বাঙ্গালা সাহিত্যের আলোচনায় বুঝিয়াছি যে তাঁহাদের এই বিশ্বাস অমূলক। অবশ্য এখনকার মত রেলে চড়িয়া ১৫ দিনের মধ্যে সমস্ত ভারত ঘুরিয়া আসিয়া লম্বাচৌড়া “ভারত ভ্রমণ” লেখা তখনকার লোকের সম্পূর্ণ অজ্ঞাত ছিল-এখনকার মত তখনকার লোকে স্বাস্থ্য-রক্ষার মুখ্য উদ্দেশ্যে দেশ-ভ্রমণে বাহির হইতেন না, কিছুকাল পূর্ব্বেও এদেশে হাওয়া-খাওয়ার কথা উঠে নাই। তখনকার লোকে সাধারণতঃ ধর্ম্মভীরু বা ধর্ম্মপ্রাণ ছিলেন তাঁহারা জানিতেন যে কাজে ধর্ম্ম আছে-সেই কাজে শরীর ও মনের উন্নতি বা স্বাস্থ্যরক্ষা হইবে। ধর্ম্মোদ্দেশেই তাঁহারা দেশভ্রমণে বাহির হইতেন। পুণ্যলাভ হইবে ভাবিয়াই তাঁহারা বহুকষ্ট স্বীকার করিয়া বহুদূর তীর্থস্থানে যাইতেন ও তীর্থবাস করিয়া শারীরিক ও মানসিক উভয় উন্নতি লাভ করিয়া ফিরিতেন। . . . আমাদের আলোচ্য তীর্থ-মঙ্গলও সেইরূপ উদ্দেশ্যেই লিখিত হইয়াছে।৬ একথা অবশ্য সত্য যে, আমাদের দেশেও এক নিজস্ব ভ্রমণবৃত্তান্ত ছিল, বাংলা ভাষায় লেখা কৃষ্ণদাস কবিরাজের চৈতন্যজীবনী কাব্যে ভ্রমণের অনেক কথাই আছে। কিন্তু নগেন্দ্রনাথ আরও একটি কথা বলেছেন, এই ভ্রমণ ছিল ধর্মকে কেন্দ্র করে, এর উদ্দেশ্য ছিল পুণ্যলাভ। পরবর্তী সময়ে ইংরেজি ভ্রমণসাহিত্যের প্রেরণায় বা অনুকরণে যে ভ্রমণবৃত্তান্ত রচিত হয় তার গোত্র ছিল সম্পূর্ণ আলাদা। এই প্রসঙ্গে বলি ভ্রমণ মানেই কিন্তু গতিশীলতা নয়, বরং গতিহীনতাও হতে পারে। তীর্থ-মঙ্গল রচনাকালে মানুষের সমাজ, জীবন, পরিচিতির কয়েকটি স্থির বিন্দু ছিল, কিছু নির্দিষ্টতা বা স্থায়িত্ব ছিল। গৃহের যে নির্দিষ্ট পরিবেশ থেকে মানুষ পৃথিবীকে দেখে, সেই পৃথিবীর অবস্থান কিন্তু ওই নির্দিষ্ট বিন্দুকে অবলম্বন করেই। অতএব তীর্থ-মঙ্গল-এর পরিভ্রমণ, দৈনন্দিন জীবনের বাইরে পুণ্যস্থানের সন্ধান, একভাবে জীবনের নির্দিষ্টতার দিকেই ইঙ্গিত করতে পারে। তীর্থ ভ্রমণের এই বিশেষ, ব্যতিক্রমী, পৃথক, অভিজ্ঞতা বস্তুত দৈনন্দিনের আইডেন্টিটিকেই বৈধতা দেয়, নির্দিষ্টতাগুলিকেই শক্তিশালী করে।৭

কর্তা ঘোষাল মশাই ফিরে এলেন, ঘাটে স্ত্রীলোকেরা উলুধ্বনি করল, কর্তা বাড়ি গিয়ে ইষ্টদেবতাকে প্রণাম করলেন, তীর্থ-সামগ্রী সব নজর করে বাড়ির ভেতর পাঠালেন, তারপর ঘোষাল-তনয় গঙ্গার দ্বারে অর্থাৎ ভূকৈলাসে নিজের বাড়ির নীচে তীর্থ শ্রাদ্ধা করলেন, স্নান, তর্পণ, পূজা ইত্যাদি করে।

দানোৎসর্গ কর‍্যা ঘোষাল করিলা পার্ব্বণ।
কর্ম্ম সাঙ্গ করি কতো কৈলা বিতরণ।।
মহাশয় চলি গেলা বাটীর ভিতর।
বিদায় হইয়া যাত্রী গেল নিজ ঘর।।
শিবশঙ্কর বিদ্যাবাগীশ সেন বিজয়রাম।
কেবল থাকিলা দুঁহে ভাব্যা পরিণাম।।৭

৩. ভ্রমণ : নূতন
আধুনিক ভ্রমণকাহিনির কিন্তু ধর্ম বা পুণ্যলাভের সঙ্গে কোনো সংশ্রব নেই। এই ভ্রমণকাহিনির একদিকে যেমন আছে নিজের কথা, অন্যদিকে তেমনি স্থান, প্রকৃতি, পরিবেশ, আবহাওয়া, গাছগাছালি, মানুষজন ও তাদের জীবন, সমাজ, সংস্কৃতির বিবরণ। সঞ্জীবচন্দ্র পালামৌ এই গোত্রের ভ্রমণকাহিনি। এই ধরনের ভ্রমণকাহিনির একদম প্রথম দিকের দৃষ্টান্ত হিসেবে আমরা ঈশ্বর গুপ্তের ভ্রমণকারি বন্ধুর পত্র রচনাটির উল্লেখ করতে পারি, যা ধারাবাহিকভাবে ১২৬১ বঙ্গাব্দে সংবাদ প্রভাকর পত্রিকায় প্রকাশিত হয়েছিল।৮ এই ভ্রমণবৃত্তান্তে তিনি রাজসাহী, ফরিদপুর, পাবনা, ভুলুয়া, সুধারাম, চট্টগ্রাম, ত্রিপুরা, বিক্রমপুর, বরিশাল প্রভৃতি স্থানগুলিতে তাঁর ভ্রমণের বিবরণ লিপিবদ্ধ করেন। যে যে বিষয়ের বিবরণ তাঁর এই ভ্রমণবৃত্তান্তে আছে তার একটি সংক্ষিপ্ত তালিকা দেখলে পাঠকের মনে হবে তিনি বোধহয় জেলার গেজেটিয়ার পাঠ করছেন। বিষয়গুলি এইরকম : জেলার সীমা, পরগনা ও জমিদারদের পরিচয়, কৃষিকাজ ও কৃষিপণ্য, জেলার ভদ্রগ্রাম যেখানে ব্রাহ্মণ, কায়স্থ, বৈদ্য প্রভৃতি জাতির বাস, বাণিজ্য, নদনদী, খালবিল, সদরঘাট, মেলা ও উৎসব, আহার্য দ্রব্য, ভূমিজ দ্রব্য, শিল্পকর্ম, জলবায়ু, দেবালয়, বাজার ইত্যাদি। একই সঙ্গে তিনি বিশেষ বিশেষ অঞ্চলের আচার-ব্যবহার, দেশীয় জমিদারগণের ব্যবহার, রন্ধন ভোজনের ধারা, স্ত্রী-পুরুষের বেশভূষা, বিবাহাদি ক্রিয়া ও আমোদপ্রমোদের সংক্ষিপ্ত বিবরণ দিয়েছেন। ভ্রমণকাহিনির সঙ্গে এইখানেই নৃতত্ত্বের এক ঘনিষ্ঠ সম্পর্ক।

ভ্রমণকাহিনির দু-টি ভাগ থাকে, একটি হল ব্যক্তিগত আখ্যান, যেখানে লেখক তাঁর ব্যক্তিগত কাহিনি বলেন, কীভাবে গেলাম, পথে কীরকম বিপদে পড়তে হয়েছিল, কীরকম ভয় পেয়েছিলাম, কীভাবে উদ্ধার পেলাম, ইত্যাদি। অন্য অংশটি হল নৈর্ব্যক্তিক বিবরণ বা বস্তুগত বিবরণ। প্রথম পুরুষের ব্যক্তিগত আখ্যান ও সাধারণীকৃত নৈর্ব্যক্তিক বিবরণ, বিশেষ দৃষ্টিভঙ্গি ও নির্বিশেষ বর্ণনা, এর যুগ্ম প্রয়োগেই সৃষ্টি হয় ভ্রমণকাহিনি। প্রথমে পালামৌ থেকে ব্যক্তিগত আখ্যানের নমুনা দিই : যখন পালামৌ আমার যাওয়া একান্ত স্থির হইল, তখন জানি না যে সেস্থান কোন দিকে, কতদূরে। অতএব ম্যাপ দেখিয়া পথ স্থির করিলাম। হাজারিবাগ হইয়া যাইতে হইবে এই বিবেচনায় ইনলান্ড ট্রাঞ্জিট কোম্পানীর . . . ডাকগাড়ী ভাড়া করিয়া রাত্রি দেড়প্রহরের সময় রানীগঞ্জ হইতে যাত্রা করিলাম। প্রাতে বরাকর নদীর পূর্ব্বপারে গাড়ী থামিল। নদী অতি ক্ষুদ্র, তৎকালে অল্পমাত্র জল ছিল, সকলেই হাঁটিয়া পার হইতেছে, গাড়ি ঠেলিয়া পার করিতে হইবে, অতএব গাড়ওয়ান কুলি ডাকিতে গেল।৯ এবার নৈর্ব্যক্তিক বর্ণনার একটি দৃষ্টান্ত দিই : কোল যুবতীদের সম্পর্কে লিখতে গিয়ে সঞ্জীবচন্দ্র জানাচ্ছেন যে এরা সকলেই আবলুসের মত কাল, সকলেই যুবতী, সকলের কটিদেশে একখানি করিয়া ক্ষুদ্র কাপড় জড়ান; সকলেরই কক্ষ, বক্ষ আবরণশূন্য। সেই নিরাবৃত বক্ষে পুতির সাতনরী, তাহাতে ক্ষুদ্র ক্ষুদ্র আরসী ঝুলিতেছে; কর্ণে ক্ষুদ্র ক্ষুদ্র বনফুল, মাথায় বড় বড় বনফুল।১০ ভ্রমণকাহিনিতে এই দু-টি আলাদা ডিসকোর্স পৃথক হিসেবে চেনা যায়, যদিও এখানে আখ্যানভাগেরই প্রাধান্য থাকে। অনেক সময় আখ্যান ও বর্ণনা পরস্পরকে জড়িয়ে চলতে থাকে, যেমন : তাহার পর আবার কতকদূর গিয়া দেখিলাম পথশ্রান্তা যুবতীরা মদের ভাঁটিতে বসিয়া মদ্যপান করিতেছে। গ্রাম-মধ্যে যে যুবতীদের দেখিয়া আসিয়াছি ইহারাও আকারে অলঙ্কারে অবিকল সেইরূপ, যেন তাহারাই আসিয়া বসিয়াছে। যুবতীরা উভয় জানুদ্বারা ভূমিস্পর্শ করিয়া দুই হস্তে শালপত্রের পাত্র ধরিয়া মদ্যপান করিতেছে, আর ঈষৎ হাস্যবদনে সঙ্গীদের দেখিতেছে। জানুস্পর্শ করিয়া উপবেশন করা কোলজাতির স্ত্রীলোকদিগের রীতি; বোধ হয় যেন সাঁওতালদিগেরও এই রীতি দেখিয়াছি। বনের মধ্যে যেখানে সেখানে মদের ভাঁটি দেখিলাম, কিন্তু বাঙ্গালায় ভাঁটিখানায় যেরূপ মাতাল দেখা যায়, পালামৌ পরগণায় কোন ভাঁটিখানায় তাহা দেখিলাম না। আমি পরে তাহাদের আহার ব্যবহার সকলই দেখিতাম, কিছুই তাহারা আমার নিকট গোপন করিত না, কিন্তু কখন স্ত্রীলোকদের মাতাল হইতে দেখি নাই, অথচ তাহারা পানকুন্ঠ নহে।১১ ভ্রমণকাহিনির এই আখ্যান-বর্ণনার দ্বৈততা আজও খুব একটা পরিবর্তন হয়নি। প্রথমে আখ্যান, পরে বর্ণনা, এই কিন্তু আজকের ভ্রমণকাহিনিরও রীতি। আধুনিক নৃতত্ত্ব এই পরম্পরার সঙ্গে প্রত্যক্ষভাবে যুক্ত, নৃতত্ত্ব রচনায়ও একটি ব্যক্তিগত আখ্যানভাগ থাকে ও আর একটি বর্ণনাভাগ থাকে। তফাত হল নৃতাত্ত্বিক রচনায় বর্ণনা মুখ্য, আখ্যান গৌণ, বর্ণনা এই রচনায় আখ্যানকে তার অধীন রাখে।

এই প্রসঙ্গে নৃতাত্ত্বিক রচনার আরও একটি দাবির কথা উল্লেখ করা প্রয়োজন। নৃতাত্ত্বিক সব সময়েই দাবি করেন যে তাঁর বর্ণনা পক্ষপাতশূন্য, বস্তুগত ও যথার্থ। রবীন্দ্রনাথের যে উদ্ধৃতি দিয়ে এই রচনায় আরম্ভ করেছিলাম, যে উক্তি রবীন্দ্রনাথ পালামৌ সম্পর্কে করেছিলেন, তাই হল একজন নৃতাত্ত্বিকের স্বপ্ন। নৃতাত্ত্বিকও দাবি করেন বা করতে চান, যে তিনি একজোড়া নতুন চোখ দিয়েই তাঁর অভীষ্ট মানুষজন, সমাজ-সংস্কৃতি বিচার করেছেন। নতুন চোখ এই কারণে যে, নৃতাত্ত্বিক নিজেও এক নির্দিষ্ট সামাজিক-সাংস্কৃতিক পরিমণ্ডল থেকে এসেছেন, তাঁর দেখার মধ্যে এই পরিপ্রেক্ষিতের প্রভাব সম্পূর্ণভাবে বিলোপ করা প্রায় অসম্ভব। সেইজন্য অনেকে নৃতত্ত্বকে সংস্কৃতির সংঘাত হিসেবে বর্ণনা করেন, যেখানে একদিকে রয়েছে নৃতাত্ত্বিকের নিজের সংস্কৃতি, অন্যদিকে রয়েছে যে-মানুষদের তিনি পর্যবেক্ষণ করছেন তাদের সংস্কৃতি। অথচ নৃতত্ত্বকে বিজ্ঞান হয়ে উঠতে হবে, তার বর্ণনা হবে বিজ্ঞানের বর্ণনার মতো, তাই নূতন সৃষ্টি জগতের মধ্যে একজোড়া নূতন চক্ষু লইয়া ভ্রমণ করা যতই ইউটোপিয়া হোক না কেন, নৃতাত্ত্বিককে কিন্তু তাঁর মানস-নিরপেক্ষতার দাবি করে যেতেই হবে।

৪. ভ্রমণ : স্মৃতিচারণ
সাধারণত ভ্রমণ ও ভ্রমণবৃত্তান্ত লেখার মধ্যে সময়ের ব্যবধান খুব কম থাকে। অনেক ভ্রমণবৃত্তান্ত আমরা জানি যা ডায়েরি বা চিঠিপত্রের আকারে প্রকাশিত হয়েছে। ঈশ্বর গুপ্ত তাঁর ভ্রমণকাহিনি পত্রের আকারে লিখেছেন। ভ্রমণবৃত্তান্তের এই তাৎক্ষণিকতার একটি কারণ হল ভ্রমণসাহিত্য পাঠকের পক্ষে একটা গাইডবুকও বটে। পুরোনো গাইডবুক ভ্রমণরসিকের কোনো কাজে লাগে না। এ ব্যাপারে সঞ্জীবচন্দ্রের পালামৌ কিন্তু পৃথক। পালামৌ ভ্রমণকাহিনি, আবার স্মৃতিচারণও বটে। এই কাহিনির প্রথমেই সঞ্জীবচন্দ্র লিখেছেন : বহুকাল হইল আমি একবার পালামৌ প্রদেশে গিয়েছিলাম, প্রত্যাগমন করিলে পর সেই অঞ্চলের বৃত্তান্ত লিখিবার নিমিত্ত দুই একজন বন্ধুবান্ধব আমাকে পুনঃপুনঃ অনুরোধ করিতেন, আমি তখন তাঁহাদের উপহাস করিতাম। এক্ষণে আমায় কেহ অনুরোধ করে না, অথচ আমি সেই বৃত্তান্ত লিখিতে বসিয়াছি।১২ পালামৌ-এর মানুষজন, প্রকৃতির মতো যুবা সঞ্জীবচন্দ্রও এই কাহিনির একজন চরিত্র, যাকে নিয়ে লেখক হাস্য পরিহাস করেছেন, অনেক সময় সমালোচনাও করেছেন। উপরোক্ত উদ্ধৃতির ঠিক পরেই তিনি লিখেছেন : অনেকদিনের কথা লিখিতে বসিয়াছি, সকল স্মরণ হয় না। পূর্ব্বে লিখিলে যাহা লিখিতাম, এক্ষণে যে তাহাই লিখিতেছি এমত নহে। পূর্ব্বে সেই সকল নির্জ্জন পর্ব্বত, কুসুমিত কানন প্রভৃতি যে চক্ষে দেখিয়াছিলাম, সে চক্ষু আর নাই।১৩ বস্তুত যিনি পালামৌ ভ্রমণ করেছিলেন, আর যিনি সেই ভ্রমণবৃত্তান্ত লিখছেন তাঁরা দু-জনে যেন আলাদা মানুষ। সঞ্জীবচন্দ্র এক নির্বিকার, নির্লিপ্ত দৃষ্টি দিয়ে সেই মানুষটিরও কথা বলছেন যিনি পালামৌ ভ্রমণ করেছিলেন।

এই মানুষটি পাহাড়ের দূরত্ব বুঝতে পারে না। অপরাহ্নে দেখিলাম, একটি সুন্দর পর্ব্বতের নিকট দিয়া গাড়ী যাইতেছে। এত নিকট দিয়া যাইতেছে, যে পর্ব্বতস্থ ক্ষুদ্র ক্ষুদ্র প্রস্তরের ছায়া পর্য্যন্ত দেখা যাইতেছে। গাড়ওয়ানকে গাড়ী থামাইতে বলিয়া আমি নামিলাম। গাড়ওয়ান জিজ্ঞাসা করিল, “কোথা যাইবেন?” আমি বলিলাম “একবার এই পর্ব্বতে যাইব।” সে হাসিয়া বলিল “পাহাড় এখান হইতে অধিক দূর, আপনি সন্ধ্যার মধ্যে তথায় পৌঁছিতে পারিবেন না।” আমি এ কথা কোনরূপে বিশ্বাস করিলাম না, আমি স্পষ্ট দেখিতেছিলাম, পাহাড় অতি নিকট, তথা যাইতে আমার পাঁচমিনিটও লাগিবে না, অতএব গাড়ওয়ানের নিষেধ না শুনিয়া আমি পর্ব্বতাভিমুখে চলিলাম। পাঁচ মিনিটের স্থলে ১৫ মিনিটকাল দ্রুতপাদবিক্ষেপে গেলাম, তথাপি পর্ব্বত পূর্ব্বমত সেই পাঁচ মিনিটের পথ বলিয়া বোধ হইতে লাগিল। তখন আমার ভ্রম বুঝিতে পারিয়া গাড়ীতে ফিরিয়া আসিলাম। পর্ব্বতসম্বন্ধে দূরতা স্থির করা বাঙ্গালির পক্ষে বড় কঠিন ইহার প্রমাণ পালামৌ গিয়া আমি পুনঃপুনঃ পাইয়াছিলাম।১৪ সঞ্জীবচন্দ্র বেঁচে ছিলেন পঞ্চান্ন বছর (১৮৩৪–৮৯) আর বঙ্গদর্শন পত্রিকায় ১৮৮১–৮২ সালে প্রকাশিত হয় পালামৌ, যখন তাঁর বয়স সাতচল্লিশ। পালামৌ ভ্রমণকালে যুবা বয়সের দম্ভ, অহংকারের কথাও নিঃসঙ্কোচে বলেছেন। কিছুটা ঠাট্টার ঢঙে তিনি লিখেছেন, একদিন সন্ধ্যায় চিকপর্দা ফেলে তাঁবুতে একা একা বসে সাহেবি ঢঙে কুকুরী নিয়ে খেলা করছেন, এমন সময় দু-জন সাহায্যপ্রার্থী তাঁকে খাঁ সাহেব বলে ডাকাতে তিনি অত্যন্ত রুষ্ট হন, লিখেছেন : হারম্যান কোম্পানি যাহার কাপড় সেলাই করে, ফরাসি দেশে যাহার জুতা সেলাই হয় তাহাকে “বোস মহাশয়” বা “দাস মহাশয়” বলিলে সহ্য হইবে কেন? . . . সেই মুহূর্ত্তে তাহাকে ইহার বিশেষ প্রতিফল পাইতে হইত, কিন্তু “হারামজাদ”, “বদজাত” প্রভৃতি সাহেবস্বভাব সুলভ গালি ব্যতীত তাহাকে কিছুই দিই নাই, এই আমার বাহাদুরি। এই সম্বোধনে তাঁর সর্বশরীর জ্বলে উঠেছিল, এই কথা বলে তিনি লিখছেন, এখন হাসি পায়, কিন্তু তখন বড়ই রাগ হইয়াছিল।১৫

এই প্রসঙ্গে স্মৃতি সম্পর্কে কয়েকটা কথা বলি। স্মৃতি বিভিন্ন সত্যকে, হয়তো কিছুটা খাপছাড়াভাবে, ধরে রাখতে চেষ্টা করে। স্মরণ বস্তুত সত্যকে খুঁজে পাওয়ার এক ইচ্ছাশক্তি (উইল টু ট্রুথ), এই স্মৃতিচারণের অবস্থান নৈঃশব্দের নেতিবাচকতার বিপরীতে, স্মৃতিচারণ এমন এক কর্ম যা কাজ করে নির্বাচন, আত্ম-বিশ্লেষণ ও দূরত্ব প্রতিস্থাপনের মাধ্যমে। এখানে নির্বাচন বলতে ঘটনাবলির নির্বাচন বলতে চাইছি। এই নির্বাচন অনেক সময় খাপছাড়া, পরস্পর-বিচ্ছিন্ন, বিক্ষিপ্ত, অবিন্যস্ত, এইভাবেই প্রতিভাত হয়। স্মৃতিনির্ভর কাহিনি হয়ে ওঠে ছোটো ছোটো গল্প, বর্ণনার এক সমন্বয়। এই গল্পগুলি অনেক সময় প্রাসঙ্গিক মনে হয় না, মনে হয় এইসবের কী প্রয়োজন ছিল? কিন্তু স্মৃতিচারণ মানুষের অভিজ্ঞতার অবিন্যস্ততারই প্রতিফলন, এবং এই কাহিনিতে তুচ্ছ তুচ্ছ ঘটনাও অসাধারণ আলোর সন্ধান দেয়, যা মূলস্রোতের কাহিনিতে হয়তো পাওয়া সম্ভব নয়। সঞ্জীবচন্দ্রের এই রচনাশৈলী রবীন্দ্রনাথের পছন্দ হয়নি। তিনি বলেছেন তাঁহার প্রতিভার ঐশ্বর্য ছিল কিন্তু গৃহিণীপনা ছিল না।১৬ তাঁর প্রতিভা ধনী, কিন্তু গৃহিণী নয়। তিনি লিখেছেন পালামৌ পড়িতে পড়িতে প্রতিপদে মনে হয় লেখক যথোচিত যত্নসহকারে লেখেন নাই। ইহার রচনার মধ্যে অনেকটা পরিমাণ আলস্য ও অবহেলা জড়িত আছে, এবং তাহা রচয়িতারও অগোচর ছিল না।১৭ রচনা যেখানে দুর্বল, রবীন্দ্রনাথের ভাষায় সঞ্জীবচন্দ্র সেখানে নিজের অপরাধ স্বীকার করেছেন, কিন্তু সেটা কেবল পাঠকদের মুখ বন্ধ করিবার জন্য-তাহার মধ্যে অনুতাপ নাই এবং ভবিষ্যতে যে সতর্ক হইবেন কথার ভাবে তাহাও মনে হয় না। তিনি যেন পাঠকদিগকে বলিয়া রাখিয়াছেন, “দেখো বাপু, আমি আপন ইচ্ছায় যাহা দিতেছি তাহাই গ্রহণ করো, বেশি মাত্রায় কিছু প্রত্যাশা করিয়ো না।'”১৮ রবীন্দ্রনাথ অভিযোগ করেছেন যে, এই ধরনের ভ্রমণবৃত্তান্তে নানারকম কথা আসতে পারে, কিন্তু তার মধ্যে নির্বাচন ও পরিমাণ সামঞ্জস্যের আবশ্যকতা আছে। সঞ্জীবচন্দ্র এই ভ্রমণকাহিনিতে অনেক কিছুই পাশ কাটিয়ে যেতে পারতেন, কিন্তু যাননি, যার ফলে রসের ব্যাঘাত করিয়াছে এবং লেখকও অবশেষে বলিয়াছেন, “এখন এ-সকল কচকচি থাক।”১৯ কিন্তু স্মৃতির আখ্যান তো এইরকম আঁকাবাঁকা পথেই নিরুদ্দিষ্টভাবে ঘুরতে থাকে, এর গঠন হয় বিক্ষিপ্ত, ধারাবাহিকতাহীন, সেইজন্য এই আখ্যান তির্যকভাবে বাস্তবকে আমাদের কাছে উপস্থিত করে। আখ্যানভাগের বেশ কিছু অংশ রবীন্দ্রনাথ পাশ কাটিয়ে যেতে অর্থাৎ বাতিল করতে বলেছেন। এই প্রসঙ্গে বলতে পারি যে, অনেক সময় শিল্পীর বাতিল করা, ফেলে দেওয়া স্কেচগুলিই তাঁর মূল ছবির থেকে গুরুত্বপূর্ণ হয়ে ওঠে। একথা রবীন্দ্রনাথের নিজস্ব সৃষ্টি সম্পর্কেও প্রযোজ্য।

৫. সৌন্দর্যতত্ত্ব, সৌন্দর্যচর্চা
ভ্রমণের সঙ্গে সৌন্দর্য উপলব্ধি, বিশেষত প্রাকৃতিক সৌন্দর্যের রসোপলব্ধির এক ঘনিষ্ঠ সম্পর্ক আছে। আজকের ভ্রমণপ্রিয় মানুষের এক অপরিহার্য সঙ্গী হল ক্যামেরা, যেখানে তোলা থাকবে সুন্দর সুন্দর সব দৃশ্য। প্রাক-ক্যামেরা যুগে ভ্রমণসাহিত্যে এই সৌন্দর্যের লিখিত বর্ণনা থাকত। পালামৌ-ও তার ব্যতিক্রম নয়, যদিও সঞ্জীবচন্দ্র শুধুমাত্র সৌন্দর্য বর্ণনা করেননি, আরও অনেক গুরুত্বপূর্ণ কথাও বলেছেন। কিন্তু মজার কথা হল পালামৌ নিয়ে দু-টি প্রধান আলোচনার কেন্দ্রবিন্দু হল সঞ্জীবচন্দ্রের সৌন্দর্যবোধ। চন্দ্রনাথ লিখেছেন সচরাচর লোকে যা দেখে না বা যেভাবে দেখে না সঞ্জীবচন্দ্র তাই দেখতে ভালোবাসতেন এবং সেভাবে দেখার শক্তিও তাঁর যথেষ্ট ছিল। ছোট ছোট সামান্য নিত্য ঘটনা তিনি লক্ষ্য করিতে ভাল বাসিতেন, লক্ষ্য করিতে পারিতেন, লক্ষ্য করিতে জানিতেন। এইরূপ দর্শনকাব্যে তাঁহার অসাধারণ আসক্তি ও অভিনিবেশ ছিল।২০ চন্দ্রনাথ লিখেছেন, তাঁহার সৌন্দর্য্যতত্ত্ব কেবলমাত্র তত্ত্ব নয়, তাঁহার সৌন্দর্য দেখিবার রীতি বা প্রণালীও বটে।২১ সৌন্দর্য একটি স্বতন্ত্র সত্তা এবং তা বস্তুত দর্শক-নিরপেক্ষভাবেই থাকে। এই সৌন্দর্যকে আবিষ্কার করতে হয়। লেখক তাঁর দৃষ্টিশক্তির সাহায্যে এই সৌন্দর্যকে আবিষ্কার করেন। সকলের সেই দৃষ্টিশক্তি থাকে না বলে সৌন্দর্য নেই, এমন নয়। এই বলে চন্দ্রনাথ একটি গুরুত্বপূর্ণ মন্তব্য করেন : সঞ্জীববাবুর সৌন্দর্য্যতত্ত্ব ভাল করিয়া না বুঝিলে তাঁহার লেখাও ভাল করিয়া বুঝা যায় না-ভাল করিয়া সম্ভোগ করা যায় না।২২

রবীন্দ্রনাথ যে চন্দ্রনাথের একথায় একেবারেই সায় দিতে পারেননি, তা তিনি গোপন করেননি। তিনি বলেছেন বিশেষ সৌন্দর্যতত্ত্ব অবলম্বন না করলে সঞ্জীবচন্দ্রের রচনার সৌন্দর্য বোঝা যায় না একথা যদি সত্য হত তবে তাঁর রচনা সাহিত্যে স্থান পাবার যোগ্য হত না। রীতিমতো প্রতিবাদ করে তিনি লেখেন : নদনদীতেও সৌন্দর্য আছে, পুষ্প নক্ষত্রেও সৌন্দর্য আছে, মনুষ্যে পশুপক্ষীতেও সৌন্দর্য আছে, একথা প্লেটো না পড়িয়াও আমরা জানিতাম-সেই সৌন্দর্য ভূতের মতো বাহির হইতে আসিয়া বস্তুবিশেষে আবির্ভূত হয় অথবা তাহা বস্তুর এবং আমাদের প্রকৃতির বিশেষ ধর্মবশত আমাদের মনের মধ্যে উদিত হয় সে-সমস্ত তত্ত্বের সহিত সৌন্দর্যসম্ভোগের কিছুমাত্র যোগ নাই।২৩ রবীন্দ্রনাথের মতে সৌন্দর্য কোনো বস্তু-আশ্রিত বিষয়ী-নিরপেক্ষ সত্তা নয়। তত্ত্বের সঙ্গে সৌন্দর্য উপভোগের কোনো সম্পর্কও নেই। লেখকই তাঁর কল্পনাশক্তির মাধ্যমে বিষয়ে বা বস্তুতে সৌন্দর্য অর্পণ করেন। সাহিত্যকে সাহিত্য হিসেবেই উপভোগ করতে হবে, কোনো তত্ত্বের মাধ্যমে নয়, রবীন্দ্রনাথের এই মতকে প্রশ্ন করে সত্যজিৎ চৌধুরী জিজ্ঞাসা করেছেন সৌন্দর্যের কান্টীয় শুদ্ধ ধারণা সম্ভব নয় কেন? তিনি বলেছেন সঞ্জীবচন্দ্র কান্টের তত্ত্বের সঙ্গে একেবারে অপরিচিত ছিলেন না, তাই তাঁর তত্ত্বধারণা দাঁড় করানোয় তিনি যে কান্টের অনুগামী ছিলেন এমন একটা অনুমান হয়তো করা যায়।২৪ রবীন্দ্রনাথের এই তত্ত্ববিরোধী যুক্তির ভ্রান্তি দেখিয়ে শ্রীকুমার বন্দ্যোপাধ্যায়ও একসময় বলেছিলেন : একটু চিন্তা করিয়া দেখিলে চন্দ্রনাথের মতবাদ অসংগত মনে হয় না। যে লেখকের সৌন্দর্য্যদৃষ্টিতে তাত্ত্বিক উপাদানের সংমিশ্রণ আছে তাঁহাকে বুঝিতে গেলে তাঁহার তত্ত্বের সহিত পরিচয়ের কিছুটা প্রয়োজন আছে বৈ কি।২৫

বস্তুত সৌন্দর্যতত্ত্বের এই আলোচনায় সঞ্জীবচন্দ্রের বর্ণনার একটি বৈশিষ্ট্য একেবারে ঢাকা পড়ে গেছে। এই বৈশিষ্ট্য বোঝাতে গেলে যে ইংরেজি শব্দটি ব্যবহার করতে হবে তা হল সেনসুয়াসনেস (sensuousness)। এই শব্দটির উপযুক্ত বাংলা প্রতিশব্দ নেই। অথচ সঞ্জীবচন্দ্রের বিবরণে রক্ত মাংসের মানুষের শারীরিক বর্ণনায় ভাষার যে বিস্ফার ঘটে তাকে সেনসুয়াস ছাড়া আর কিছু বলা যায় না। একটি দৃষ্টান্তই যথেষ্ট : যুবতী সকলে হাত ধরাধরি করিয়া অর্দ্ধচন্দ্রাকৃতি রেখা বিন্যাস করিয়া দাঁড়াইল। দেখিতে বড় চমৎকার হইল। সকলগুলিই সম উচ্চ, সকলগুলিই পাথুরে কাল; সকলেরই অনাবৃত দেহ; সকলের সেই অনাবৃত বক্ষে আরসির ধুকধুকি চন্দ্রকিরণে এক একবার জ্বলিয়া উঠিতেছে। আবার সকলের মাথায় বনপুষ্প, কর্ণে বনপুষ্প, ওষ্ঠে হাসি। সকলেই আহ্লাদে পরিপূর্ণ, আহ্লাদে চঞ্চল, যেন তেজঃপুঞ্জ অশ্বের ন্যায় সকলেই দেহবেগ সংযম করিতেছে। সম্মুখে যুবারা দাঁড়াইয়া, যুবাদের পশ্চাতে মৃণ্ময়মঞ্চোপরি বৃদ্ধেরা এবং তৎসঙ্গে এই নরাধম। বৃদ্ধেরা ইঙ্গিত করিলে যুবাদের দলে মাদল বাজিল, অমনি যুবতীদের দেহ যেন শিহরিয়া উঠিল। যদি দেহের কোলাহল থাকে তবে যুবতীদের দেহে সেই কোলাহল পড়িয়া গেল, পরেই তাহারা নৃত্য আরম্ভ করিল। তাহাদের নৃত্য আমাদের চক্ষে নূতন; তাহারা তালে তালে পা ফেলিতেছে, অথচ কেহ চলে না; দোলে না, টলে না। যে যেখানে দাঁড়াইয়াছিল, সে সেখানেই দাঁড়াইয়া তালে তালে পা ফেলিতে লাগিল, তাহাদের মাথার ফুলগুলি নাচিতে লাগিল, বুকের ধুকধুকি দুলিতে লাগিল। এই বর্ণনা শেষ হচ্ছে এইভাবে : শীতকাল নিকটে দুই তিন স্থানে হুহু করিয়া অগ্নি জ্বলিতেছে, অগ্নির আলোকে নর্ত্তকীদের বর্ণ আরও কাল দেখাইতেছে; তাহারা তালে তালে নাচিতেছে, নাচিতে নাচিতে ফুলের পাপড়ির ন্যায় সকলে এক একবার “চিতিয়া” পড়িতেছে; আকাশ হইতে চন্দ্র তাহা দেখিয়া হাসিতেছে, আর বটমূলের অন্ধকারে বসিয়া আমি হাসিতেছি।২৬ বাংলা সাহিত্যে এ এক বিরল বর্ণনা। আমার মনে হয় সঞ্জীবচন্দ্রের সৌন্দর্যবোধের বির্মূততা নিয়ে এত আলোচনা হয়েছে, তাঁর সৌন্দর্যবর্ণনার পার্থিবতাকে কিছুটা আড়াল করার জন্য। এর সূত্র অবশ্য সঞ্জীবচন্দ্র নিজেই তাঁর পাঠকদের হাতে তুলে দিয়ে গেছেন এই বলে যে তাঁর কাছে রূপ এক, পাত্র ভেদ হলেও।

৬. ভ্রমণসাহিত্য ও নৃতত্ত্ব
আমি আগে বলেছি ভ্রমণসাহিত্যের সঙ্গে নৃতত্ত্ব-লিখনের একটা জ্ঞাতিসম্পর্ক আছে, এই দুই সাহিত্যই একই গোত্রের রচনাশৈলী, এবং সেইজন্য সঞ্জীবচন্দ্রকে বাংলা ভাষায় নৃতত্ত্বচর্চার একজন পূর্বসুরি হিসেবে গণ্য করতে হবে। আমার পূর্বের প্রবন্ধে আমি সঞ্জীবচন্দ্র বর্ণিত কোলদের বিবাহ ও প্রাক-বিবাহ রীতিনীতির আলোচনা করেছি এবং দেখাবার চেষ্টা করেছি যে তাঁর বর্ণনার সঙ্গে পরবর্তী নৃতাত্ত্বিকদের বর্ণনার খুব একটা তফাত নেই।২৭ তবে মনে রাখতে হবে তিনি যাদের কোল জাতি বলেছেন, তারা কোনো বিশেষ আদিবাসী গোষ্ঠী নয়, বরং কোল বলতে তখন বোঝাত মুন্ডা, হো, ওরাওঁ এই আদিবাসী গোষ্ঠীগুলি। উনিশ শতকে ইংরেজদের বিরুদ্ধে এই আদিবাসীদের বিদ্রোহ, কোল বিদ্রোহ নামে পরিচিত। রিজলি বলেছেন এদের কোল নাম হওয়ার কারণ এরা শূকর বধ করত, সেইজন্য হিন্দুরা এদের কোল বলে ডাকত।২৮ হরিচরণ বন্দ্যোপাধ্যায় ও জ্ঞানেন্দ্রমোহন দাস দুজনেই কোল শব্দের অর্থ লিখেছেন শূকর।২৯ জ্ঞানেন্দ্রমোহন লিখেছেন, ছোটনাগপুর ও বীরভূম অঞ্চলে [ইহাদের] অধিকাংশের বাস। ইহারা প্রধানতঃ কোল, দ্রাবিড় ও মঙ্গল এই তিন ভাগে বিভক্ত।৩০ সঞ্জীবচন্দ্র এদের আর্থিক দুর্দশা ও দুঃখকষ্টের বর্ণনা দিয়েছেন, তাঁর মনে হয়েছিল কোল জাতি ক্রমশ বিলুপ্ত হবে। একদিকে তাদের আর্থিক দুর্দশাগ্রস্ত অবস্থা, অন্যদিকে ইংরেজদের আগমন। তিনি কোল বিদ্রোহের ইতিহাস জানতেন না এমন মনে হয় না, পৃথিবীর অন্যপ্রান্তের আদিবাসীদের যে তিনি খবর রাখতেন তার নিদর্শন তো পালামৌ বইটিতেই রয়েছে। কোলদের সম্বন্ধে তিনি লিখেছেন : তাহাদের বয়ঃপ্রাপ্ত পুরুষদের গায়ে খড়ি উঠিতেছে, চক্ষে মাছি উড়িতেছে, মুখে হাসি নাই, যেন সকলেরই জীবনীশক্তি কমিয়া আসিয়াছে। আমার বোধহয় কোলজাতির ক্ষয় ধরিয়াছে। ব্যক্তি বিশেষের জীবনীশক্তি যেরূপ কমিয়া যায়, জাতিবিশেষেরও জীবনীশক্তি সেইরূপ ক্ষয়প্রাপ্ত হয়, ক্রমে ক্রমে লোপ পায়। মনুষ্যের মৃত্যু আছে, জাতিরও লোপ আছে।৩১ সঞ্জীবচন্দ্রের এ ধারণা অমূলক ছিল না।

তিনি নিজেই এই প্রসঙ্গে মৌরি বা মাওরি (Maori) জাতির দৃষ্টান্ত দিয়েছেন। মাওরিরা নিউজিল্যান্ডের পলিনেশিয়ার অধিবাসী। সঞ্জীবচন্দ্র লিখেছেন : মৌরিনামক আদিম জাতি বলিষ্ঠ, বুদ্ধিমান, কর্ম্মঠ বলিয়া পরিচিত, তাহারাও সাহেবদের অধিকারে ক্রমে লোপ পাইতেছে। ১৮৪৮ সালে তাহাদের সংখ্যা একলক্ষ ছিল, বিশ বৎসর পরে ৩৮ হাজার হইয়া গিয়াছিল . . .।৩২ সঞ্জীবচন্দ্রের এ তথ্য খুব একটা ভুল নয়। মাওরি সমাজের স্থায়িত্ব ১৮ শতকের শেষ থেকে ভাঙতে শুরু করে, মূলত ইউরোপীয়দের আমদানি করা রোগ ও অস্ত্রশস্ত্রের কারণে। ১৮৪০ সালের পর থেকে তারা অত্যধিক মাত্রায় জমি হারাতে থাকে এবং তাদের সংখ্যা নিম্নগামী হতে থাকে। নিউজিল্যান্ডে প্রকাশিত আধুনিক এনসাইক্লোপিডিয়া অনুযায়ী ১৮৪০ সালে নিউজিল্যান্ডে মাওরিদের সংখ্যা ছিল এক লক্ষ অথচ ১৮৯৬ সালে মাওরিদের সংখ্যা নেমে দাঁড়ায় ৪২,১১৩।৩৩ সুতরাং সঞ্জীবচন্দ্রের দেওয়া তথ্যে কোনো ভুল নেই। সঞ্জীবচন্দ্র লিখেছেন মারকিন ও অন্যান্য দেশে যেখানে সাহেবরা গিয়া রাজ্যস্থাপন করিয়াছেন, সেখানকার আদিমবাসীরা ক্রমে ক্রমে লোপ পাইতেছে, এরপর অবশ্য তিনি বলছেন, তাহার কারণ কিছুই অনুভব হয় না।৩৪ তবে তিনি যে একেবারেই অনুভব করতে পারেননি একথাও ঠিক নয়। তার ইঙ্গিতও তিনি রচনায় দিয়ে গেছেন।৭. আত্মনের ভ্রমণ
পালামৌ ভ্রমণকাহিনি, স্মৃতিচারণ, এবং সঞ্জীবচন্দ্রের টুকরো টুকরো চিন্তাভাবনার এক কোলাজ। এই ভ্রমণবৃত্তান্তে যেমন ভৌত জগতের বিবরণ আছে সেইরকম এই ভ্রমণ লেখকের সেল্ফ বা আত্মনের ভ্রমণও বটে। সঞ্জীবচন্দ্র এই ভ্রমণ-কাহিনিতে নিজের আত্মনকে দেখেছেন, বিচার করেছেন একথা আগেই বলেছি। এ যেন নানাভাবে নিজেকে যাচাই করা। সম্প্রতি সঞ্জীবচন্দ্রের ডায়েরি প্রকাশিত হয়েছে, এই ডায়েরিতেও সঞ্জীবচন্দ্র নানাভাবে নিজের আত্মনের সমীক্ষা করেছেন, এমনকী নিজের পাপচিন্তার কথাও উল্লেখ করেছেন।৩৫ পালামৌ-এ তিনি বেশিদিন থাকতে পারেননি, সেখানে তিনি গিয়েছিলেন চাকরিসূত্রে। বঙ্কিমচন্দ্র লিখেছেন : পালামৌ, তখন ব্যাঘ্র ভল্লুকের আবাস ভূমি, বন্য প্রদেশ মাত্র। সুহৃদপ্রিয় সঞ্জীবচন্দ্র সে বিজন বনে একা তিষ্ঠিতে পারিলেন না। শীঘ্রই বিদায় লইয়া আসিলেন। বিদায় ফুরাইলে আবার যাইতে হইল, কিন্তু যে দিন পালামৌ পৌঁছিলেন, সেই দিনই পালামৌর উপর রাগ করিয়া বিনা বিদায়ে চলিয়া আসিলেন। আজিকার দিনে, এবং সে কালেও এরূপ কাজ করিলে চাকরি থাকে না। কিন্তু তাহার চাকরি রহিয়া গেল, আবার বিদায় পাইলেন। আর পালামৌ গেলেন না।৩৬ সরকারি চাকুরে ছিলেন, পালামৌ-এ তাঁবু খাটিয়ে থাকতে হত, সেখানে বেশি দিন থাকা তাঁর পক্ষে সম্ভব হয়নি। কিন্তু যতদিন ছিলেন, সেখানকার গাছপালা মানুষের সঙ্গে যে-আত্মীয়সূত্রে আবদ্ধ হয়েছিলেন তা মেকি ছিল না, মিথ্যাও ছিল না। সেখানে তিনি সৃষ্টি করেছিলেন তাঁর নিজস্ব জগৎ, তাঁর এক একান্ত দুনিয়া : এই পাহাড়ের ক্রোড় অতি নির্জ্জন, কোথায়ও ছোট জঙ্গল নাই, সর্ব্বত্র ঘাস। অতি পরিষ্কার, তাহাও বাতাস আসিয়া নিত্য ঝাড়িয়া দেয়। মৌয়া গাছ তথায় বিস্তর। কতকগুলি একত্রে গলাগলি করে বাস করে, আর কতকগুলি বিধবার ন্যায় এখানে সেখানে একাকী থাকে। তাহারই মধ্যে একটিকে আমি বড় ভাল বাসিতাম, তাহার নাম “কুমারী” রাখিয়াছিলাম। তখন তাহার ফল কি ফুল হয় নাই; কিন্তু তাহার ছায়া বড় শীতল ছিল। আমি সেই ছায়ায় বসিয়া “দুনিয়া” দেখিতাম। এই উচ্চ স্থানে বসিলে পাঁচ সাত ক্রোশ পর্য্যন্ত দেখা যাইত। দূরে চারিদিকে পাহাড়ের পরিখা, যেন সেই খানে পৃথিবীর শেষ হইয়া গিয়াছে। সেই পরিখার নিম্নে গাঢ় ছায়া, অল্প অন্ধকার বলিলেও বলা যায়। তাহার পর জঙ্গল। জঙ্গল নামিয়া ক্রমে স্পষ্ট হইয়াছে। জঙ্গলের মধ্যে দুই একটি গ্রাম হইতে ধীরে ধীরে ধূম উঠিতেছে, কোন গ্রাম হইতে হয়ত বিষণ্ণ ভাবে মাদল বাজিতেছে, তাহার পরে আমার তাঁবু, যেন একটি শ্বেত কপোতী জঙ্গলের মধ্যে একাকী বসিয়া কি ভাবিতেছে। আমি অন্যমনস্কে এই সকল দেখিতাম; আর ভাবিতাম এই আমার “দুনিয়া”।৩৭ এই দুনিয়া পালামৌ-এর বহির্জগৎ শুধু নয়, তাঁর নিজস্ব অন্তর্জগৎ বটে। এই বই যেমন পালামৌ-এর মানুষদের বিবরণ, তেমনি এই বই সঞ্জীবচন্দ্রের আত্মনের ভ্রমণ, আত্মনের পরিচয়ও বটে।
বিশ শতকে বাংলা ভাষায় নৃতত্ত্বচর্চা বিষয়-বৈচিত্র্যে আরও বিস্তৃতি লাভ করে।১ আদিবাসীদের জীবন, ইতিহাস, ভাষা, সংস্কৃতি, ধর্ম নিয়ে বিভিন্ন পত্রপত্রিকায় যেমন আগ্রহ লক্ষ করা যায়, ঠিক তেমনি যাঁরা এদের নিয়ে লিখছেন তাঁদের মধ্যে শুধু পেশাদারদেরই দেখা পাচ্ছি না, দেখা পাচ্ছি কবি, সাহিত্যিক, শিল্পী অনেকেরই। এই পর্বের নৃতত্ত্বচর্চা সম্পর্কে সবচেয়ে গুরুত্বপূর্ণ কথা হল আমরা এবার পেশাদার, বিশেষজ্ঞ, নৃতাত্ত্বিকদের দেখা পাচ্ছি, যাঁরা বাংলা ভাষায় লিখছেন। এঁদের মধ্যে আছেন শরৎচন্দ্র রায় (১৮৭১–১৯৪২), বিরজাশঙ্কর গুহ (১৮৯৪–১৯৬১), নির্মলকুমার বসু (১৯০১–১৯৭২)। অন্যদিকে দেখছি প্রত্নতত্ত্ববিদ ও ইতিহাসবিদ নলিনীকান্ত ভট্টশালী (১৮৮৮–১৯৪৭), মনোবিকলন- তত্ত্ববিদ ও চিকিৎসক সরসীলাল সরকার (১৮৭৪–১৯৪৪), ভাষাতত্ত্ববিদ সুনীতিকুমার চট্টোপাধ্যায় (১৮৯০–১৯৭৭), ছান্দসিক ঐতিহাসিক প্রবোধচন্দ্র সেন (১৮৯৬–১৯৮৬), বহুভাষাবিদ পণ্ডিত অমূল্যচরণ বিদ্যাভূষণ (১৮৭৯–১৯৪০) প্রমুখ পণ্ডিতজনেরা আদিবাসী জীবনের নানাদিক নিয়ে বাংলা পত্রপত্রিকায় চর্চা করেছেন। এর থেকে প্রমাণিত হয় এইসব বিষয়ে সাধারণ পাঠকদের আগ্রহ বৃদ্ধি পেয়েছে এবং সেটা আরও ভালোভাবে বোঝা যায় যখন দেখি সাহিত্যিক, কবি, সমাজসেবী, ঔপন্যাসিকরাও নিজেদের মতো করে এদের নিয়ে লিখছেন। দৃষ্টান্ত হিসেবে যাঁদের নাম আমরা উল্লেখ করতে পারি তাঁদের মধ্যে আছেন ঔপন্যাসিক ও সমাজসেবিকা স্বর্ণকুমারী দেবী (১৮৫৫–১৯৩২), সম্পাদক কেদারনাথ মজুমদার (১৮৭০–১৯২৯), সাহিত্যিক, সমাজসেবী, সম্পাদক হেমন্তকুমারী চৌধুরী (১৮৬৮–১৯৫০), প্রশাসক ও সাহিত্যিক সুরেন্দ্রনাথ মজুমদার (১৮৬৫–১৯৩১) প্রমুখ। এ ব্যাপারে যে পত্রিকাটি অগ্রগণ্য ভূমিকা পালন করে সেটি হল প্রবাসী; এ ছাড়া উল্লেখযোগ্য ভূমিকা রয়েছে ভারতী, সাহিত্য-পরিষৎ-পত্রিকা, মানসী ও মর্ম্মবাণী, সৌরভ প্রভৃতি পত্রিকারও।

প্রথমেই তাঁদের কথা বলি, যাঁরা পেশাদার নৃতাত্ত্বিক ছিলেন না বরং নিজেদের আগ্রহের কারণে বিভিন্ন জাতিদের বিবরণ লিখে গেছেন। এঁদের বিবরণের সঙ্গে নৃতাত্ত্বিকদের বিবরণের খুব যে একটা তফাত আছে এমন নয়। সাধারণভাবে এই বিবরণের একটা ছক আছে : চেহারা, রং, জীবনযাপন, বিবাহ, কাজকর্ম, নাচগান, এইসবই হল বিবরণের প্রধান উপাদান। অবশ্য এই বিবরণের পিছনে কিছুটা উহ্য রয়েছে সেই সময়ের জ্ঞান-বিজ্ঞানের ডিসকোর্স, যা এই বিবরণগুলিকে বেঁধে রেখেছে। যদি দৃষ্টান্ত হিসেবে প্রথমে স্বর্ণকুমারী দেবীর নীলগিরির টোডা জাতি নামক লেখাটির কথা ধরি তাহলে দেখব লেখিকা শুরু করেছেন টোডাদের চেহারা, পোশাকের বর্ণনা দিয়ে, তারপর তাদের দৈনন্দিন অভ্যাস, রীতি-রেওয়াজের কথা বলেছেন, বিবরণ আছে তাদের বাসস্থান, কুটির, অর্থনৈতিক অবস্থা, নাচগান, বিশ্বাস এই সবকিছুরই।২ এক কথায় বলা যায়, সহজ ভাষায় টোডাদের এক পূর্ণাঙ্গ বিবরণ। গিরিবালা দেবী সিংভূমের কোলদের আরও বিস্তারিত বিবরণ দিয়েছেন। প্রায় পেশাদারদের মতো, নানাবিধ খুঁটিনাটি বিষয়ও তাঁর নজর এড়ায়নি। যেমন কোলদের বাসগৃহ : ইহারা সমভূমি হইতে কিঞ্চিৎ উচ্চ এবং চারিদিকে ঢালুস্থানে পল্লি নির্মাণ করে। চারিদিকে ভূমি ঢালু থাকায় তাহাদিগের বাটীর নিকটে বৃষ্টির জল ও কর্দমাদি বড়ো দেখা যায় না। সুতরাং বর্ষাকালে তাহাদিগের বহুশ্রমসাধ্য ক্ষুদ্রকুটির সমূহের কোনো ক্ষতি হয় না। ইহাদের পল্লিগুলি স্বাভাবিক জলনির্গমনোপায় অতি সুন্দর।৩ গিরিবালা দেবী তাঁর রচনায়, কোলদের ইতিহাস, ভাষা, শারীরিক গঠন, খাদ্যাভাস, রীতি-রেওয়াজ, কুসংস্কার, বিবাহ, সবকিছু বেশ বস্তুনিষ্ঠভাবে বর্ণনা করেছেন। এই ধরনের রচনার একটা দোষ হল বহু সময়ে লেখকের নিজের মতামত, বিশ্বাস রচনায় প্রবেশ করে বর্ণনাকে এক অন্য রং দেয়। গিরিবালা দেবী সে দোষ থেকে সম্পূর্ণ মুক্ত। গিরিবালা দেবী কোলদের সম্বন্ধে রচনার শেষে এমন এক কথা বলেছেন যা নিয়ে কোনো গবেষণা হয়েছে কি না আমার জানা নেই। তিনি লিখেছেন : আত্মহত্যার সংখ্যা ইহাদের মধ্যে অত্যন্ত অধিক। ইহারা মনে কোনোরূপ কষ্ট পাইলে এমনকি কাহারও সততা অথবা সত্যবাদিত্বে সন্দেহ করিলে আত্মহত্যা করিতে কিঞ্চিন্মাত্র কুন্ঠিত হয় না। স্ত্রীলোকদের অভিমান আরও বেশি। যৎসামান্য কথার জন্য মনে কষ্ট পাইলে ইহারা আত্মহত্যা করিতে প্রস্তুত। যদি স্বামী অথবা অন্য কোনো আত্মীয় কোনো কর্কশ কথা বলে, অথবা তিরস্কার করে, তবে সর্বদা যে হাস্যমুখী ও প্রফুল্ল সেও একেবারে ম্রিয়মাণা হইয়া পড়ে; এবং যদি শীঘ্র তাহার মনস্তুষ্টি না করা হয় তবে নিশ্চয়ই সে আত্মহত্যা করিয়া মনোকষ্ট দূর করে। শুনা যায়, একটি যুবতির প্রস্তুত খাদ্য তাহার পিতৃব্য খাইতে অস্বীকার করে। তাহাতে সে আত্মহত্যা করিবার জন্য বিষ পান করিয়াছিল।৪

সম্পূর্ণ ভিন্ন দৃষ্টিকোণ থেকে কোল-সংস্কৃতির পরিচয় পাওয়া যায় ভাষাতত্ত্ববিদ সুনীতিকুমার চট্টোপাধ্যায়ে লেখা কোল জাতির সংস্কৃতি প্রবন্ধে। তিনি বলেছেন আধুনিক কোল-জাতি সুপ্রাচীন দাক্ষিণ বা নিষাদ-জাতির বংশধর। ভাষাগত অল্পবিস্তর পার্থক্য ধরে এই জাতির গণ-সমূহকে যে প্রধান কয়েকটি ভাগে বিভক্ত করা হয়েছে তার মধ্যে রয়েছে সাঁওতাল, মুন্ডারি-ভাষী মুন্ডা জাতি, হো, খাড়িয়া, ভূমিজ, শবর প্রভৃতি। তিনি লিখেছেন আমাদের পূর্বপুরুষেরা অরণ্যবাসী কোলদের সম্বন্ধে খুব বেশি কৌতূহল দেখাননি। বাণভট্ট তাঁর শ্রীহর্ষচরিত গ্রন্থের অষ্টম উচ্ছ্বাসে জনৈক শবর যুবকের বর্ণনা করেছেন। এ ছাড়া কোনো কোনো পুরাণে এদের মাঝে মাঝে উল্লেখ পাওয়া যায়। ইউরোপীয় বিদ্বজ্জনের কৌতূহল ইহাদের সম্বন্ধে আমাদের প্রথম নূতন করিয়া সচেতন করিয়া দিল, বিগত শতকের মধ্যভাগ হইতে। ইংরেজ রাজ্য স্থাপিত হওয়ার কিছু পরেই ছোটোনাগপুরে ইহাদের সংস্পর্শে ইংরেজ রাজপুরুষদের আসিতে হইল; এবং তৎপরে বিগত শতকের দ্বিতীয় অর্ধ হইতে খ্রিস্টীয় মিশনারিগণও ইহাদের মধ্যে আবির্ভূত হইলেন। তখন ইহাদের ভাষা রীতি-নীতি ধর্ম প্রভৃতির চর্চা আরম্ভ হইল। . . . ক্রমে বিদেশি মিশনারিদের দলের বাহিরে, আমাদের মধ্য হইতেই ইহাদের সম্বন্ধে দরদি অনুসন্ধিৎসু ও ইহাদের অকৃত্রিম বন্ধু বাহির হইলেন; কোল ও অন্য বন্য জাতিদের এইরূপ উদারহৃদয় প্রেমীদের মধ্যে রাঁচির স্বর্গীয় রায়বাহাদুর শরৎচন্দ্র রায় মহাশয়ের পুণ্য নাম প্রথম করিতে হয়। ইঁহার পূর্বে বাঙ্গালী সরকারি কর্মচারীদের কেহ-কেহ ইহাদের সম্বন্ধে সহানুভূতির দৃষ্টিতে আলোচনা করেন, যেমন বঙ্কিমচন্দ্র চট্টোপাধ্যায়ের অগ্রজ সঞ্জীবচন্দ্র চট্টোপাধ্যায়-কোলদের বর্ণনা করিয়া লেখা ইঁহার সরস ভ্রমণ-কথা “পালামৌ” ১৮৮২ খ্রিস্টাব্দে প্রথম বাহির হয়।৫ সুনীতিকুমার যেখানে এদের সাহিত্য, কবিতা, গল্প ইত্যাদির কথা বলেছেন, গিরিবালা, হয়ত নিজে মহিলা বলে, এদের বিবাহ নিয়ে কঠিন সমস্যার কথা বলেছেন। গিরিবালা দেবীর বিবরণ অনুযায়ী কোল রমণীদের বিবাহ কষ্টসাধ্য ব্যাপার। কারণ, কন্যার পিতামাতা বরের কাছ থেকে অত্যধিক পণ দাবি করে। তাই তিনি লিখেছেন : অধিকাংশ কোল রমণীদিগের চির কৌমার্যে অতিবাহিত করিতে হয়।৬ তিনি বলেছেন আগে পঞ্চাশ-ষাটটি গোরু পণ দিতে হত, পরে সেখানকার ডেপুটি কমিশনার কোল গ্রামের প্রধানদের একত্রিত করে স্থির করে দিয়েছিলেন যে পণ হবে একজোড়া বলদ, একটি গাই ও সাত টাকা। এর ফলে দরিদ্রদের মধ্যে বিয়ের প্রচলন বেড়েছে, কিন্তু ধনী ও মধ্যবিত্ত কোলেরা এই নিয়ম মানে না। তারা আগের নিয়মেই বিয়ের পণ আদায় করে থাকে। গিরিবালা লিখেছেন : পণের এই কঠোর নিয়মবশত ইহাদের বিবাহ হওয়া বড় দুষ্কর, তজ্জন্য অনেক সুশ্রী কোল রমণীকেও অবিবাহিতা থাকিতে হয়। যদি কেহ তাহাদের সৌন্দর্যের বিষয় কখনও উল্লেখ করে-তবে তাহারা মুখখানি ম্লান করিয়া দুঃখের হাসি হাসিয়া বলে, “আমাদের যখন বিবাহই হইতেছে না, তখন আর এই সৌন্দর্যে কী ফল।”৭

প্রথম যুগে নৃতত্ত্বচর্চার ক্ষেত্রে পুরুষদেরই আধিপত্য ছিল। নৃতত্ত্বের বিবরণেও পুরুষকন্ঠই শোনা যেত। সেই দিক থেকে ভাবলে গিরিবালা, স্বর্ণকুমারী, হেমন্তকুমারী, এঁদের লেখার একটা আলাদা গুরুত্ব আছে। আগেই বলেছি সেই সময়কার নৃতাত্ত্বিক বিবরণের যে ছক ছিল, তাঁরা মোটামুটি সেই ছকই অনুসরণ করেছেন, কিন্তু তাঁদের রচনায় এমন কিছু বিষয়ের উল্লেখ আছে যা হয়তো তাঁরা নারী বলেই লক্ষ করেছেন বা তাঁদের আগ্রহ সৃষ্টি করেছে। স্বর্ণকুমারী যেমন টোডা মেয়েদের কথা বলতে গিয়ে লিখেছেন : ফার্নহিল পাড়ায় দেখিলাম একজন স্ত্রীলোক একখানা লম্বা ভাঙা পাথরের শিল করিয়াছে, আর তাহার উপর একটা মোটা পাথরের টুকরা রাখিয়া তাহাই নোড়া করিয়া গম পিষিতেছে। শহর এত কাছে সেখান হইতে একটা জাঁতা আনিলেই আটা করিবার কত বেশি সুবিধা হয়-কিন্তু সেদিকে তাহাদের লক্ষ্য নাই।৮ অথবা টোডা নারীদের বর্ণনা দিতে গিয়ে লিখেছেন : সাধারণত যুবতিগণ বেশ ফিটফাট, সাজসজ্জার দিকে বিশেষ একটু মনোযোগী। সকলেরই সমুখের চুল বেশ পরিপাটি করিয়া আঁচড়ানো, হাত মুখ দাঁত মার্জিত পরিষ্কার, কেহ কেহ কেশগুচ্ছ কুঞ্চিত করিয়া মাথার মধ্যে গুঁজিয়া রাখিয়াছে, উপযুক্ত সময়ে ঝুলাইয়া দিবে, কাহারো অলক দ্বিধাযুক্ত সীমন্তের পার্শ্বে ও পৃষ্ঠদেশে আলম্বিত। কী করিয়া তাহারা চুল কোঁকড়ায় আমরা দেখিতে চাইলাম। একজন তাহার মাথায় গুটানো অলকগুচ্ছ খুলিয়া আবার আঙুলে জড়াইয়া দেখাইয়া দিল।৯ হেমন্তকুমারী চৌধুরী প্রবন্ধ লিখেছেন খাসিয়া স্ত্রীজাতিদের নিয়েই।১০ এখানে যোগ করা প্রয়োজন যে, প্রবন্ধটি প্রকাশিত হয় মেয়েদের পত্রিকা অন্তঃপুর-এ। হেমন্তকুমারী প্রথমেই লেখেন : খাসিয়া নারীগণ সম্পূর্ণ স্বাধীন। তাহারাই গৃহসংসারের কর্ত্রী, কন্যাগণ পিতামাতার সম্পত্তির উত্তরাধিকারিণী। স্ত্রীলোকেরা পুরুষের ন্যায় প্রায় সকল কাজ করে, স্বাধীনভাবে সর্বত্র যাতায়াত করে। বিবাহ সম্বন্ধে পাত্রপাত্রীর সম্পূর্ণ স্বাধীনতা আছে। ইহাদের মধ্যে বাল্যবিবাহ নাই। স্বামীর মৃত্যুর পর যখন ইচ্ছা স্ত্রীলোকে বিবাহ করিতে পারে।১১ বেশ বোঝা যায় তাঁর এই লেখার লক্ষ্য ছিল অন্তঃপুর পত্রিকার বাঙালি পাঠিকা। তিনি এই পত্রিকার সম্পাদকও ছিলেন।

শুধু ঘরের কাছে কোল বা সাঁওতাল সম্বন্ধেই বাংলা ভাষায় লেখাপত্র প্রকাশিত হয়নি, কুকি, নাগা, গারো, রাভা, ত্রিপুরা রাজ্যের চাকমা, রিয়াং, ওড়িষ্যার ভুঁইয়া, জুয়াঙ্গ, খন্দ প্রভৃতি নিয়েও মনোজ্ঞ আলোচনা প্রকাশিত হয়। প্রথমে গারোদের কথা বলি। হরিপদ রায় গারোদের কথা প্রবন্ধে গারোদের শারীরিক গঠন, পরিচ্ছদ, খাদ্যাভ্যাস, বাসস্থান, কৃষিকাজ, নৃত্য, বিবাহ, সৎকার প্রথা সবকিছুরই বর্ণনা দিয়েছেন।১২ নৃতাত্ত্বিক বিবরণ বা আখ্যানের একটি সমস্যা হল এই আখ্যান দুই ভিন্ন সংস্কৃতির সন্ধিস্থল। যিনি বিবরণ দিচ্ছেন বা আখ্যান রচনা করছেন তিনি এক সাংস্কৃতিক পরিমণ্ডল থেকে এসেছেন, আর যাদের সম্বন্ধে আখ্যান রচিত হচ্ছে তারা এক অন্য সংস্কৃতির মানুষ। তাই নৃতাত্ত্বিক বিবরণ নিরপেক্ষ হতে পারে না, যদিও এক সময় নৃতাত্ত্বিক রচনার ক্ষেত্রে নিরপেক্ষতার কথা বলা হত। নৃতত্ত্ব নিজেকে বস্তুবাদী, নিরপেক্ষ, বস্তুনিষ্ঠ বিষয় হিসেবে প্রতিষ্ঠা করতে চায় এই কারণেই যে, নৃতত্ত্ব নিজেকে বিজ্ঞান বলে সংজ্ঞায়িত করতে চায়। এইভাবে পেশাদারি নৃতত্ত্ব নিজেকে অপেশাদারদের দ্বারা লিখিত বর্ণনা, স্মৃতি, ভ্রমণসাহিত্য থেকে আলাদা করতে চায়। যদিও আমরা এই আলোচনায় দেখব বাংলা ভাষায় যখন লেখা হচ্ছে তখন লেখার গঠন, স্টাইল, রচনাশৈলী, রচনাপ্রণালী, রচনাভঙ্গি, প্রভৃতির দিক থেকে বস্তুত পেশাদার ও অপেশাদারদের মধ্যে খুব একটা পার্থক্য নেই। কেন এমন হল এর আলোচনা এই বইয়ের নানা অধ্যায়ে করেছি। আমাদের আলোচনায় ফিরে এসে বলি, নিজেকে বিজ্ঞান হিসেবে সংজ্ঞায়িত করার ফলে এবং নিজেকে তার সন্নিহিত ও পূর্ববর্তী অন্যান্য রচনাগোত্রের থেকে পৃথক গণ্য করার ফলে নৃতত্ত্ব নিজের রচনার চরিত্র কিন্তু কোনোদিনই ভালোভাবে পরীক্ষা করেনি। অন্য রচনার বিরোধিতার প্রক্রিয়ায় নিজের বৈধকরণ করতে গিয়ে নৃতত্ত্ব এটাও কখনো ভালোভাবে দেখেনি যে, রচনাকৌশলের দিক থেকে নৃতত্ত্বের ঋণ এই সমস্ত রচনার কাছে কতখানি। নৃতত্ত্ব ভাবতে ভালোবাসে যে তার বিষয় বাস্তব যে-রকম ঠিক সেইরকম ভাবে উপস্থিত করে, কারণ এটি হল বিজ্ঞান। অথচ নৃতত্ত্বও শেষ বিচারে এক ধরনের রচনা, যে রচনা তার বাচনিক কলাকৌশল, রূপকালংকার ইত্যাকার বিষয়াবলি ধার করেছে অন্য সাহিত্য থেকে। বাংলা ভাষায় লেখা নৃতাত্ত্বিক রচনার আলোচনা থেকে এটা পরিষ্কার হবে যে, যাঁরা পেশাদার নন, যাঁরা নিজের কৌতূহল বা আগ্রহের বশে এইসব জনজাতিদের নিয়ে লিখেছেন, কোনোভাবেই তাঁদের রচনা কম মূল্যবান নয়। অনেক সময় এইসব রচনায় তাঁদের নিজেদের বিশ্বাস বা মূল্যবোধ ঢুকে গেছে, কিন্তু মূলকথা হল এইসব ক্ষেত্রে সত্যিকারের নিরপেক্ষতা বলে কিছু হয় না। হরিপদ রায় যেমন লিখেছেন : গারো পুরুষ অনেকটা সুশ্রী হইলেও গারো-রমণী দেখিতে ভয়ানক কুৎসিত। তাহারা স্থূল ও খর্বাকৃতি। তাহাদের মুখে কমনীয়তা নাই বলিলেই হয়।১৩ টোডাদের সম্পর্কে যেমন স্বর্ণকুমারী লিখেছেন : চেহারায় না হউক, ইহাদের বাসস্থলে, আচার-ব্যবহারে অনার্যত্ব অসভ্যত্ব প্রত্যক্ষ।১৪ অথচ আমরা জানি সৌন্দর্য বা সভ্যতার ধারণা আমরা আমাদের সংস্কৃতি থেকে পাই, কিন্তু সেই মাপকাঠিকে সর্বত্র প্রয়োগ করার চেষ্টা করি।

গারোদের কথাতে ফিরে আসি। গারো পল্লিতে একদিন১৫ রচনার লেখক একজন রাজকর্মচারী কিন্তু নাম অজ্ঞাত। তিনি কাজে সুসঙ্গ পরগনায় গিয়েছিলেন এবং রচনাটি লিখেছেন অনেকটা ভ্রমণকাহিনির আদলে। এই রচনার সবচেয়ে আকর্ষণীয় দিক হল গারোদের হাটের বর্ণনা। লিখেছেন : গারো বালিকা এবং যুবতিতে বাজারখানা ভরপুর। যুবতি বিক্রয় করিতেছে, বালিকা ক্রয় করিতেছে। বালিকা বিক্রয় করিতেছে, যুবতি ক্রয় করিতেছে; যেন এ গিরি-প্রাচীর অভ্যন্তরে আসিয়া এক অভিনব স্বর্গীয় স্বাধীনতা শিক্ষা সভ্যতা ও স্ত্রী-স্বাধীনতার লীলাভূমি বৃটেনের স্বাধীনতাকে ধিক্কার দিয়া এক অভিনব স্ত্রী-স্বাধীনতার রাজ্য সৃষ্টি করিয়াছে।১৬ গারো মেয়েদের পরিচ্ছদ সম্বন্ধে হরিপদ রায় বলেছেন এরা সবুজ বা সাদা ডোরা দাগ দেওয়া পনেরো ইঞ্চি প্রশস্ত লাল কাপড় পরে। এই কাপড় তাদের কটিতট অবেষ্টন করে থাকে, এদের উরুদেশ তাতে ঢাকা থাকে না। অজ্ঞাতনামী লেখকও বাজারে ক্রয়বিক্রয়রত মেয়েদের বস্ত্র সম্বন্ধে বলছেন এক হাত বহরের মতো কাপড় রমণীগণ নাভির নিম্নে কটিদেশের চতুর্দিকে ঘেরিয়া পরিধান করে। উহা রমণীগণের জানু স্পর্শ করিতে কদাপি অধিকারী। তাহারা অন্যান্য অঙ্গে প্রায় কোন প্রকার বস্ত্র ব্যবহার করে না। তাহাতে সাক্ষাৎকালে আমরাই লজ্জা বোধ করিলাম বটে কিন্তু তাহারা অণুমাত্রও লজ্জিত বা সংকোচিত হইল না।১৭ আজ থেকে প্রায় একশো বছর আগে লেখা এই বিবরণে আমরা গারোদের হাট সম্পর্কে অনেক তথ্য পাই। লেখক লিখেছেন এই হাটে শিল্পজাত, কৃষিজাত দুইরকমের পণ্যই বিক্রি হয়। কৃষিজাত পণ্যের মধ্যে রয়েছে ধান, চাল, কলাই, ফুটি, আলু, তরমুজ প্রভৃতি; অন্যদিকে শিল্পজাত পণ্যের মধ্যে আছে কাপড়, ছালা, কাপড়ের থলি, বাঁশের দরমা, বেতের জিনিস, ইত্যাদি। লেখক বলেছেন বাজারে পশুপাখিও যথেষ্ট বিক্রি হয়, যেমন হরিণ, শুয়োর, ময়ূর, ময়না, মদনা, টিয়া প্রভৃতি। এ ছাড়া লেখক লিখেছেন : বাজারে উৎপন্ন দ্রব্যের মধ্যে পচা মৎস্যের আমদানিই খুব বেশি। যে কোনো স্থানের অবিক্রিত মৎস্য, বিক্রেতেরা পচাইয়া ভঙ্গের হাটে বিক্রয় করিতে লইয়া যায়। পচা মৎস্য গারোদিগের বড়োই প্রিয়।১৮ অতএব আমরা দেখতে পাচ্ছি বাঙালি পাঠক অন্য জাতিদের দৈনন্দিন জীবন, সংস্কৃতি, বিবাহ, শোক, উৎসব নিয়েই শুধু জানতে পারছেন না, তাদের অর্থনীতি, ব্যাবসা, কেনাবেচা, লেনদেন সম্পর্কেও অবগত হচ্ছেন। নৃতত্ত্ব এইভাবে মানুষকে চেনার পরিধি অনেক বিস্তৃত করে দেয়।

টোডাদের বাসস্থানের কথা বলতে গিয়ে স্বর্ণকুমারী বলেছেন, এ এক হীন আদিম অবস্থা। তিনি লিখেছেন : কুটিরের আকার ধনুকাকৃতি, তিন দিক বন্ধ, এক দিক একটুখানি খোলা; একেবারে গুড়িসুড়ি না মারিয়া সেই অতিনিম্ন দ্বারপথে গৃহপ্রবেশ করা যায় না। দ্বারের কাছে বসিয়াও মাথা নীচু করিয়া উকি মারিয়া তবে গৃহমধ্যে আমাদের নজরে পড়িল। কুটির মধ্যে একদিকে একটুখানি রোয়াক, তাহাই শয়নস্থল, অন্যদিকে উনুনের কাছে বাসনকোসন প্রভৃতি সাজানো।১৯ অন্যদিকে মোহাম্মদ মোদব্বের নীলগিরির পাহাড়িয়া জাতি সম্পর্কিত রচনায় লিখছেন : এরূপ দেখা গিয়াছে যে ইহারা উন্নত শ্রেণির মানুষের ন্যায় নিজেদের আবাসস্থল উচ্চ প্রাচীর দিয়া ঘিরিয়া রাখে।২০ তাঁর টোডাদের বাসস্থল অদ্ভুত মনে হয়েছে, আদিম মনে হয়নি। তিনি লিখেছেন : টোডাদের গৃহ নির্মাণের ধারা অদ্ভুত রকমের। মাটির উপর খড়-পাতার চাল তোলা হয় এবং সে চাল ডিম্বাকৃতি হইয়া চারিদিকে মাটি স্পর্শ করে। ভিতরে প্রবেশের পথ ১ হাত হইতে ২ হাত মাত্র প্রশস্ত। এই পথে হামাগুড়ি দিয়া গৃহে প্রবেশ করিতে হয়। গৃহগুলি দরজা-জানালা বিহীন। গৃহের অভ্যন্তরে-যে স্থানটিতে শয়ন করা হয়-তাহা মাটি দিয়া উঁচু করিয়া গাঁথা। এই উঁচু বেদির একপার্শ্বে তাহারা তাহাদের রন্ধন-কার্য সারিয়া লয়।২১ বেশ বোঝা যায় আসলে নৃতাত্ত্বিক বিবরণ এক আখ্যান, এই বিবরণে আছে নানা দৃষ্টিভঙ্গির প্রকাশ। গারোদের ঠিক পাশেই অপেক্ষাকৃত সমতলভূমিতে রাভা জাতির বাসস্থান। এদের বিবরণ দিয়েছেন গোপালচন্দ্র নিয়োগী। সাধারণভাবে সেই সময়কার বাঙালি লেখকদের মধ্যে আদিবাসী সমাজে নারীর স্থান, বিবাহ প্রথা, বিধবা বিবাহ, এইসব নিয়ে কৌতূহল ছিল। হয়তো নিজের সমাজের সঙ্গে একটা তুলনামূলক বিচারও করতে তাঁরা আগ্রহী ছিলেন। রাভাদের সম্বন্ধে লেখক লিখেছেন : ইহাদিগের মধ্যে বিধবা-বিবাহ প্রচলিত আছে। যে-কোনো বিধবা তাহার দেবরকে বিবাহ করিতে পারে, ভাসুরকে পারে না। রাভাদিগের মধ্যে বিবাহভঙ্গের প্রথাও আছে। স্বামী স্ত্রী উভয়ের সম্মতি থাকিলে বিবাহভঙ্গে কোনো অসুবিধা নাই কিন্তু স্বামী ইচ্ছা করিয়া স্ত্রী ত্যাগ করিলে তাহাকে ক্ষতিপূরণ স্বরূপ কিছু টাকা দিতে হয়। বিবাহ ভঙ্গের পর সে পত্যন্তর গ্রহণ করিতে পারে। ইহাদিগের মধ্যে বহুবিবাহ ক্বচিৎ দেখা যায়।২২ যেকোনো নৃতাত্ত্বিক বিবরণ পাঠকের নিজের সমাজের দর্পণ হিসেবে কাজ করে। অন্য সমাজ, সংস্কৃতি, জীবনের কথা শুনে মানুষ যেমন নিজেদের দোষত্রুটির কথা বুঝতে পারে, তেমনি তার সমাজের ইতিবাচক দিকগুলিও হৃদয়ঙ্গম করতে পারে। ইতিহাস যেমন রচিত হয় বর্তমানকে কেন্দ্র করে, বর্তমানের পরিবেশই যেমন মানুষকে ইতিহাস অনুসন্ধানের দিকে নিয়ে যায়, বর্তমানই এককথায় ইতিহাসকে নির্ধারিত করে। নৃতত্ত্বের ক্ষেত্রেও আমরা একই কথা বলতে পারি। যে সমাজের মানষ নৃতাত্ত্বিক বিবরণ রচনা করে, পরোক্ষভাবে সেই বিবরণে লেখকের সমাজের দ্বিধা, দ্বন্দ্ব, উদবেগ, সংকটের ছায়াও পড়ে। সেইদিক থেকে আমরা বলতে পারি নৃতাত্ত্বিক বিবরণ বস্তুত দু-টি সমাজের বিবরণ, একটি প্রত্যক্ষ এবং অন্যটি পরোক্ষ।২৩

এই সময়ের পত্রপত্রিকাতেও কিছু লেখা প্রকাশিত হত, যা মূলত ইংরেজি লেখার অনুবাদ বা ইংরেজিতে লিখিত নৃতাত্ত্বিক বিবরণ-নির্ভর। আমরা দেখেছি এই পর্যায়ে অনেক লেখা প্রকাশিত হয়েছে, যা লেখকের নিজের পর্যবেক্ষণের উপর ভিত্তি করে লেখা হয়েছে। আগেই বলেছি পেশাদার বা অপেশাদার, যেই এই বিবরণগুলি লিখুন না কেন, মোটামুটি এক ধরনের ডিসকোর্স রচনায় অনুসরণ কর হত। তবে পর্যবেক্ষণের উপর ভিত্তি করে নিজের দেশের অন্য মানুষদের নিয়ে যে রচনা তার বুনটের মধ্যে রয়ে যায় নানাবিধ সামাজিক-সাংস্কৃতিক উপাদান, যা নৃতত্ত্বের ডিসকোর্সের চরিত্র বুঝতে আমাদের সাহায্য করে। অন্যদিকে ইংরেজি অনুবাদের চরিত্র সম্পূর্ণ আলাদা। এই রচনার উৎস ইউরোপ, এই রচনা যে রীতি পদ্ধতি বিশ্বাস সংস্কারকে অবলম্বন করে রচিত হয়েছে তার ভিত্তিও আলাদা। কিন্তু এই অনুবাদগুলি পত্রপত্রিকায় যে সন্নিবেশিত হত তার কারণ বোধহয় বিষয় সম্পর্কিত আকর্ষণীয়তা এবং রচনার অপ্রতুলতা। যেমন আসামের উত্তর-পূর্ব অংশে বসবাসকারী মিশমি জাতির বিবরণ প্রকাশিত হয়েছে প্রবাসী পত্রিকায়, মূলত ই টি ডালটনের Descriptive Ethnology of Bengal (১৮৭২) বইটি থেকে অনুবাদ করে, সেই রকমই ডালটন থেকে সংগৃহীত করে নাগাদের সম্বন্ধেও লেখা প্রকাশিত হয়েছে।২৩ এই লেখাগুলি প্রকাশিত হয় বিশ শতকের শুরুতে। ক্রমশ আমরা দেখতে পাই বাঙালি লেখকরা নিজেই এই জাতিগুলি সম্বন্ধে লিখতে ও জানতে আগ্রহী হয়ে পড়েন।

নাগা ও কুকি নিয়ে বেশ কিছু প্রবন্ধ লক্ষ করা যায়। সুরেন্দ্রনাথ মজুমদার সেন্ট জেভিয়ার্স কলেজের ছাত্র ছিলেন, প্রাদেশিক সিভিল সার্ভিস পরীক্ষায় প্রথম স্থান অধিকার করে চাকরিজীবনে প্রথমে ডেপুটি কালেক্টর ও পরে ইনকামট্যাক্স বিভাগের ডেপুটি কমিশনার হয়েছিলেন। তিনি কর্মসূত্রে নাগারাজ্যে কয়েক বছর ছিলেন এবং এ বিষয়ে সৌরভ পত্রিকায় লিখেছিলেন।২৪ নাগারাজ্যে কয়েক বৎসর নামক রচনায় তিনি কোহিমা থেকে মককচঙ্গ যাত্রার বিবরণ দিয়েছেন। আজকের দিনে যাঁরা ওই অঞ্চলে গিয়েছেন তাঁদের অনেকেরই এই যাত্রার বিবরণ ভালো লাগবে। সুরেন্দ্রনাথ কোহিমা থেকে যাত্রা করে তৃতীয় দিবসে ডিমাপুর পৌঁছোন। ডিমাপুর থেকে রাতে আসাম আপ মেল ধরে পরের দিন ভোর বেলা নকাছাড়ি পৌঁছোন। নকাছাড়ি থেকে পায়ে হেঁটে যাত্রা। ক্রমশই উপরে উঠতে হবে। আঠারো মাইল উপরে উঠে লখুনি পৌঁছোন। লখুনির আরও উপরে মককচঙ্গ। এই যাত্রার এক সুন্দর বর্ণনা আছে তাঁর লেখায়। তিনি বলেছেন লখুনি থেকে আও নাগার দেশ আরম্ভ এবং এই প্রসঙ্গে নাগাদের বিভিন্ন শ্রেণির কথা বলেছেন, যেমন, আও, আঙ্গামি, সেমা, লেটা, রেংমা, কাঁচানাগা, কুকিনাগা, মিরিনাগা, মেমিনাগা ইত্যাদি। একসময় এদের মধ্যে যুদ্ধবিগ্রহ লেগেই থাকত, সেইজন্য সুরেন্দ্রনাথ লিখেছেন : প্রত্যেক নাগা গ্রাম একটি সুরক্ষিত দুর্গ বিশেষ। অত্যুচ্চ পর্বত শৃঙ্গোপরি নিরেট পাথরের উপর তাহাদের গ্রাম অবস্থিত। . . . প্রত্যেক গ্রামের চতুর্দিকে বিস্তৃত ও গভীর পরিখা।২৫ সুরেন্দ্রনাথের লেখায় আও নাগাদের গৃহের এক বিস্তারিত বর্ণনা আছে যা ডিটেলের দিক থেকে পেশাদার নৃতাত্ত্বিকদের থেকে কোনো অংশে কম নয়, তার কিছুটা উদ্ধৃত করছি : বিভিন্ন জাতীয় নাগারা বিভিন্ন প্রকার গৃহ নির্মাণ করে। কিন্তু সকল গৃহই খড় নির্মিত ও দুই চালবিশিষ্ট। আউদের গৃহ দেখিতে একটি স্টিমারের ন্যায়। গৃহের প্রস্থ দিক রাস্তার উপর অবস্থিত এবং উহাই আউ গৃহের একটি দরজা এবং সাধারণ গৃহের মতো। গৃহে প্রবেশ করিয়াই ৮/১০ হাত দীর্ঘ ভিত্তিহীন খোলা জায়গা ইহা গৃহের ১ম প্রকোষ্ঠ এবং চতুর্দিকে মৃত্তিকা হইতে গৃহের চাল অবধি বাঁশের বেড়া। তৎপর সমস্ত গৃহব্যাপী ৩/৪ হস্ত উচ্চ বাঁশের মাচান এবং উক্ত মাচান গৃহের পশ্চাতে খোলা জায়গায় ১০/১২ হাত পর্যন্ত বিস্তৃত। পশ্চাৎ দিকের মাচান ভূমি হইতে ১০/১২ হাত উচ্চ এবং বাঁশের খুঁটির উপর স্থাপিত। গৃহের দৃশ্য সম্মুখে এবং পশ্চাতে দ্বিবিধ। দূরে পশ্চাৎ দিক হইতে গৃহ দেখিতে স্টিমারের ন্যায়। মাচানের চতুর্দিকে বাঁশের বেড়া সহযোগে উঠিবার সিঁড়ি ও দরজা এবং পশ্চাৎভাগে উন্মুক্ত স্থানে একটি ক্ষুদ্র দরজা আছে। গৃহখানি দুইটি প্রকোষ্ঠ ও একটি উন্মুক্ত বারান্দায় বিভক্ত। মাচানের মধ্যস্থলে ৪ হাত চতুষ্কোণ জায়গা ফাঁকা নিয়ে মৃত্তিকার বেদি মাচান পর্যন্ত উন্নত। উক্ত মৃত্তিকার উপর দিবারাত্রি ২৪ ঘণ্টা অগ্নি প্রজ্বলিত থাকে তাহাতে প্রস্তর খণ্ডোপরি আহার্য পরিপক্ক হয়। ভিতরে প্রবেশ করিলে ইঞ্জিন ঘরের মত বোধ হয়।২৬ সুরেন্দ্রনাথ নাগাদের খাদ্যদ্রব্য, বিবাহ পদ্ধতি, মৃতদেহের সৎকার ইত্যাদির বেশ বিস্তারিত বর্ণনা দিয়েছেন।

কেদারনাথ মজুমদার সৌরভ পত্রিকার সম্পাদক ছিলেন, ময়মনসিংহের ইতিহাস, ময়মনসিংহের বিবরণ প্রভৃতি গ্রন্থ রচনা ছাড়াও পাঠ্যপুস্তক প্রণেতা হিসেবেও তাঁর খ্যাতি ছিল। তিনি কুকিদের বিবরণ লিখেছেন।২৭ কুকিদের বাস আসাম, মণিপুর, চট্টগ্রাম ও ত্রিপুরার মধ্যে যে অরণ্য আছে, সেইখানে। কেদারনাথের বর্ণনায় কুকিরা যুদ্ধপ্রিয়, প্রতিহিংসাপরায়ণ, হিংস্র-ইহারা হিংস্র বন্য পশুর ন্যায় একে অন্যকে হিংসা করিয়া থাকে . . . শত্রু পরিবারের রমণীদিগের শিরশ্ছেদন তাহারা জীবনের প্রধান কার্য বলিয়া মনে করে . . . রমণী যদি গর্ভবতী হয়, তবে তাহার হত্যাকার্য আরও অধিকতর উৎসাহের সঙ্গে সম্পাদিত হইয়া থাকে।২৮ এরা শত্রুকে ক্ষমা করে না, শত্রু পালালে এরা পরিত্যক্ত স্ত্রী, পুরুষ, বালক, বালিকা, সকলকে হত্যা করে। আমার নিজের ধারণা কেদারনাথের এই রচনাটি কোনো ইংরেজি রচনা থেকে নেওয়া। কেদারনাথ লিখেছেন : কুকিগণ ভয়ংকর শত্রুনির্যাতন-প্রয়াসী। শত্রুনির্যাতন মানসে তাহারা শত্রুর গন্তব্য পথের পার্শ্বে অতি গোপনভাবে লুক্কায়িত থাকে। এবং অবসর পাইলেই শত্রুশোণিতে ধরাতল অভিষিক্ত করে। ঝোপের মধ্যে লুক্কায়িত থাকাকালে যদি বিষধর সর্পও তাহাদিগকে দংশন করিয়া যায়, শত্রু মস্তকের লাভাশায় তাহাও তাহারা নিতান্ত তুচ্ছজ্ঞান করে।২৯ অন্যদিকে অমূল্যচরণ বিদ্যাভূষণ তাঁর কুকি নামক রচনায় এই ধরনের প্রবণতার কোনো উল্লেখ পর্যন্ত করেননি।৩০ অমূল্যচরণ কুকিদের এক বিস্তারিত ও তথ্যসমৃদ্ধ বিবরণ দিয়েছেন যা এখনও নৃতত্ত্বের ছাত্রদের কাজে লাগতে পারে। অমূল্যচরণ আলোচনা করেছেন কুকিদের চব্বিশটি ভাগ, শিক্ষা, ধর্ম, আরাধ্য দেবতা, সন্তান ভূমিষ্ঠ হবার পর ক্রিয়াকলাপ, বিবাহ, সমাজ, বারবণিতা, আমোদপ্রমোদ, বাদ্যযন্ত্র, যুদ্ধসামগ্রী, মৃত্যু এবং মৃত ব্যক্তির সমাধিস্থান। এক নিরপেক্ষ দৃষ্টিতে কুকিদের এক বিশদ বিবরণ পাওয়া যায় অমূল্যচরণের লেখায়। মন দিয়ে পড়লে দেখা যায় তিনি নিজের বিশ্বাস-বিবেচনা কুকিদের উপর চাপিয়ে দেননি, তিনি অন্যদের মতো কুকি রমণীদের কুৎসিত বা কুদর্শনা বলেননি। তিনি বরং লিখেছেন : সভ্যজাতিদিগের মধ্যে বর্ণের তারতম্য ব্যতীত চক্ষু নাসিকা প্রভৃতি অঙ্গপ্রত্যঙ্গ দ্বারাও স্ত্রীজাতির সৌন্দর্য পরিকল্পিত হইয়া থাকে। কিন্তু ভিন্নরুচির্হি লোকাঃ। দেশ কাল পাত্র ভেদে রুচিরও পরিবর্তন ঘটে। স্ত্রীলোকের কোমর মোটা অথচ প্রশস্ত ও কর্ণের ছিদ্র বড়ো হইলে কুকিরা তাহাকে সুন্দরী বলিয়া থাকে। যাহার কর্ণের ছিদ্র যত বড়ো সে তত সুন্দরী। এই কারণে বাঁশের চোঙ দিয়ে কুকিরমণী কানের ছিদ্র বড়ো করিয়া থাকে।৩১

অমূল্যচরণের অন্য কয়েকটি প্রবন্ধ আলোচনার আগে তাঁর সম্বন্ধে সংক্ষেপে কয়েকটি কথা বলা আবশ্যক। বহুভাষাবিদ অমূল্যচরণের ইতিহাস, ধর্ম, পুরাণ, ভাষাতত্ত্ব, লিপিতত্ত্ব, বেদ, হিন্দু ও জৈন দেবতত্ত্ব, নৃতত্ত্ব, এবং অন্য বহুবিষয়ে প্রখর পাণ্ডিত্য ছিল। বিভিন্ন পত্রিকা যেমন বাণী, ভারতবর্ষ, মর্ম্মবাণী, কায়স্থ-পত্রিকা বিভিন্ন সময়ে সম্পাদনা করেছেন। সাময়িকপত্র সম্পাদনা ও বহুবিচিত্র বিষয়ে ব্যাপক ও গভীর জ্ঞান থাকার জন্য তিনি শিক্ষাকোষ, বিশ্বকোষ, বঙ্গীয় মহাকোষ প্রভৃতি কোষগ্রন্থের সঙ্গে যুক্ত ছিলেন। অমূল্যচরণের এই বিশাল ও মূল্যবান গবেষণার বিবরণ এখানে দেওয়া সম্ভব নয়। আমরা এখানে ভারতবর্ষের বিভিন্ন জাতি সম্পর্কে তাঁর লেখাগুলির উল্লেখ করব এবং কয়েকটি আলোচনা করব। তিনি জাতি-বিজ্ঞান নিয়ে কায়স্থ-সমাজ ও ভারতবর্ষ পত্রিকায় লিখেছিলেন, প্রবাসী-তে চেরোজাতি, দ্রাবিড় জাতি, বগধ জাতি, যোগি-জাতি, কেবট জাতি বিষয়ে লিখেছিলেন, ভারতী পত্রিকায় কুকি ছাড়া, কিরাত জাতি, ত্রিপুরা-রাজ্যের কতিপয় জাতি, তিপরা বা তিপারা জাতি বিষয়ে তাঁর লেখা প্রকাশিত হয়। এ ছাড়া তাঁর লেখা জাতি, জাতি-বিজ্ঞান, অসুর-জাতি বিষয়ক প্রবন্ধ যথাক্রমে মোদক-সংহিতা, সুবর্ণবণিক সমাচার ও মাসিক বসুমতী পত্রিকায় প্রকাশিত হয়।৩২ তাঁর পাণ্ডিত্য, গবেষণার খ্যাতি ক্রমশ বিস্তৃতি লাভ করতে থাকলে একসময় ত্রিপুরা রাজসরকার তাঁকে রাজ-ঐতিহাসিক পদে নিয়োগ করেন। বহুদিন তিনি ত্রিপুরায় গবেষণা করেছিলেন। তাই বোধ হয় ত্রিপুরার জাতি সম্পর্কে তাঁর এত গভীর জ্ঞান ছিল। ত্রিপুরা-রাজ্যের কতিপয় জাতি প্রবন্ধে তিনি পরিসংখ্যান সহ ত্রিপুরার চাকমা, মনিপুরি, রিয়াং, জুলাই, মগ, জমতিয়া, নওয়াতিয়া, হালাম, প্রভৃতি জাতির বিবরণ দিয়েছেন। এইসব জাতির পেশা, রীতি-রেওয়াজ, সংক্ষিপ্ত ইতিহাস, জাতিগুলির মধ্যেকার বিভাগ, এই সবকিছুর পরিচয় তিনি দিয়েছেন।৩৩ তিনি ত্রিপুরা রাজ্যের তিপরা বা তিপারা জাতি নিয়ে আলাদা রচনা লিখেছেন।৩৪ তিনি লিখেছেন : তিপারাগণ ত্রিপুরা রাজ্যের আদিম অধিবাসী। ইহারা পুরাণ তিপারা, দেশি তিপারা ও জমাতিয়া এই তিনভাগে বিভক্ত। নওয়াতিয়া ও রিয়াং নামে ইহাদের আরও দুইটি বিভাগ আছে, কিন্তু তাহারা আসল তিপারা নয়। নওয়াতিয়াগণ চট্টগ্রাম হইতে আসিয়া এখানে বাস করিয়াছে। রিয়াংগণ কুকিবংশ সম্ভূত, ইহারা পূর্বে তিপারা রাজগণের পালকি-বেহারার কাজ করিত।৩৫ তাঁর মতে, তিপারাদের মধ্যে পুরাণ তিপারারা শ্রেষ্ঠ বলে গণ্য হয়, তার নীচে দেশি তিপারা এবং তারপর যথাক্রমে জমাতিয়া, নওয়াতিয়া ও রিয়াং-দের স্থান। এরপর তিনি আলোচনা করেছেন পুরাণ তিপারাদের এগারোটি হদা বা ভাগ। এরা রাজপরিবারে বিভিন্ন কাজকর্মের সঙ্গে যুক্ত, যেমন বাছালরা রাজদরবারে রুপোর পাঞ্জা বহন করে, রাজপরিবারের লোকেদের মৃতদেহ সৎকার করে, সিউকরা শিকারি, রাজপরিবারের আহারের জন্য পশুপাখি শিকার করে, কুয়াই-তুইয়ারা পানসুপারি বাহক, ইত্যাদি। এ ছাড়া তিনি বর্ণনা করেছেন এদের বাসস্থান, কৃষিকাজ, বিবাহ, ধর্ম ও দেবতা মৃত্যু, উৎসব, অলংকার, ব্রত ও খেলা।

সতীশচন্দ্র ঘোষ (১৮৮০–১৯২৯) চট্টগ্রামের মানুষ ছিলেন। তাঁর রচিত চাকমাজাতি (১৯০৯) বইটি বঙ্গীয় সাহিত্য পরিষদ প্রকাশ করে তাঁকে পরিষদের সহায়ক সদস্যের পদ প্রদান করে। তিনি চাকমা জাতি বিষয়ে একজন বিশেষজ্ঞ ছিলেন এবং মৌলিক গবেষণার জন্য এই বইটি রয়্যাল এশিয়াটিক সোসাইটি অফ গ্রেট ব্রিটেন অ্যান্ড আয়ার্ল্যান্ডের মুখপত্রে বিস্তৃতভাবে সমালোচিত হয়। বঙ্গীয় প্রাদেশিক অভিধান সংকলনের জন্য তিনি বাংলার বিভিন্ন স্থানের প্রায় ছয় হাজার আঞ্চলিক শব্দ-সংগ্রহ করেছিলেন। চাকমাদের ভাষা নিয়ে বাংলায় তাঁর মূল্যবান প্রবন্ধ আছে যা নিয়ে আমরা পরে আলোচনা করব। কলকাতা পণ্ডিতসভা তাঁকে প্রত্নতত্ত্ববারিধি উপাধি দিয়েছিলেন। তিনি চাকমা জাতির সংস্কার-কর্ম নামে একটি প্রবন্ধ লেখেন প্রবাসী পত্রিকায়।৩৬ ১৯০৭ সালে প্রকাশিত এই প্রবন্ধে সতীশচন্দ্র লিখেছেন : যদিও চাকমারা এক সময়ে হিন্দুধর্মের অধিকারে ছিল, কিন্তু গত কয়েক বৎসর ধরিয়া বৌদ্ধধর্মের প্রবল সংঘর্ষণে দশাচারের অনেকগুলি পরিত্যাগ করিয়াছে, আবার বিভিন্ন ধর্মের সাহচর্যে দু-একটি অভিনব অনুষ্ঠানও এই সমাজে সংক্রামিত হইয়াছে।৩৭ ধর্মের ব্যাপারে এই সমাজ যে একটা পরিবর্তনের মধ্যে দিয়ে যাচ্ছে, ফলে নানা রকমের বিভিন্নতা ও বিশৃঙ্খলা দেখা যাচ্ছে সেকথা বলার পর তিনি লিখেছেন : বস্তুত সামাজিক ক্রিয়াকর্মাদি যে প্রধান ভিত্তির উপর অনুষ্ঠিত হয়, যতদিন পর্যন্ত সেই ধর্ম সম্বন্ধে কোনো এক মূল সিদ্ধান্তে উপনীত হওয়া না যায়, ততদিন ইহাদের মধ্যে এক অভিন্ন-আচার চলিবার আশা নাই।৩৮ এই প্রবন্ধে সতীশচন্দ্র চাকমাদের লাইফ সাইকল রিচ্যুয়ালস বা জন্ম থেকে মৃত্যু পর্যন্ত বিভিন্ন আচার অনুষ্ঠান-আচরণের বিবরণ দিয়েছেন। শুরু করেছেন সন্তান ভূমিষ্ঠ হওয়া থেকে, তারপর যথাক্রমে আছে কর্ণবেধ, দীক্ষা, যৌবনোন্মেষ, বিবাহ, অন্ত্যেষ্টি। বেশ বিস্তারিত আলোচনা আছে চাকমাদের বিবাহ নিয়ে। তিনি লিখেছেন চাকমাদের মোট চারটি বিবাহ পদ্ধতি আছে : পাত্রী তুলে এনে, পাত্র তুলে এনে, বড়ো বিবাহ বা রাজপরিবার, সম্ভ্রান্ত পরিবারের বিবাহ, ঘরজামাই প্রথা, মনোমিলনে পরিণয়। এখানে বলা প্রয়োজন পাত্রী বা পাত্র তুলে এনে বিয়ে অভিভাবকদের প্রস্তাব অনুসারেই হয়। সতীশচন্দ্র লিখেছেন, পাত্রী তুলে এনে বিয়ে এবং মনোমিলনে পরিণয়ই চাকমা সমাজে সমাধিক প্রচলিত। পাত্র তুলে এনে বিয়ে বা ঘরজামাই আনাকে সমাজ ভালো চোখে দেখে না। সেইজন্য অবস্থা ভালো হলে কেউ এতে রাজি হয় না। এ ছাড়া চাকমাদের মধ্যে বিধবা ও পরিত্যক্তা মহিলাদেরও বিবাহ আছে। রাজপরিবার ও সম্ভ্রান্ত দেওয়ান পরিবার ছাড়া আর কেউ বড়ো বিবাহে অধিকারী নয়। এই বিয়ে বংশমর্যাদা সাপেক্ষ, ব্যয়সাধ্যও বটে।

সতীশচন্দ্রের আরও একটি গুরুত্বপূর্ণ প্রবন্ধ হল চাকমাদিগের ভাষা-তথ্য।৩৯ চাকমাদের ভাষা নিয়ে সাধারণের পাঠযোগ্য এত ভালো লেখা এখনও চোখে পড়ে না। সতীশচন্দ্র লিখেছেন : চাকমা ভাষার মূল বাঙ্গালা হইলেও মগ, ত্রিপুরা এবং মুসলমানি ভাষার সহিত সংমিশ্রণ অতিশয় বিস্তৃত। ফলকথা, ইহারা বিজাতীয় সমাজ হইতে যাহা যাহা অনুকরণ করিয়াছে, ভাষা তন্মধ্যে সাধারণ। মোটামুটি বলা যাইতে পারে চাকমাগণ হিন্দুদের হইতে ভাষা ও দেবদেবী; মগদিগের ধর্ম, ব্যবহার, ভাষা, এমনকি অক্ষরগুলি পর্যন্ত; ত্রিপুরাদের ভাষা, পূজাপদ্ধতি ও আচার-ব্যবহার এবং মুসলমানদিগের ভাষা ও খাঁ প্রভৃতি উপাধি ইত্যাদি পার্শ্ববর্তী প্রায় সমুদয় জাতি হইতে কিছু কিছু করিয়া গ্রহণ করিয়াছে। এই নিমিত্ত ইহাদের জাতীয় ইতিবৃত্ত সাতিশয় জটিল হইয়া পড়িয়াছে এবং ভাষাও এত দুরূহ হইয়াছে যে, অপর কোনো জাতিরই সহজবোধ্য নহে।৪০ সতীশচন্দ্র চাকমা ভাষার মধ্যে সংস্কৃত শব্দ, ধর্ম বৌদ্ধ বলে পালি শব্দ, বাংলা শব্দ প্রভৃতির নানাবিধ দৃষ্টান্ত দিয়েছেন। সম্পর্ক নামের দৃষ্টান্ত দিয়ে দেখিয়েছেন এগুলি মূলত হিন্দুদের অনুকরণ। ক্রিয়া-বিভক্তির রূপ সংস্কৃতমূলক কিন্তু সংক্ষিপ্ত। এ ছাড়া তিনি আলোচনা করেছেন সর্বনাম ও কাল অনুযায়ী ভাষার ব্যবহার। তাঁর মতে, চাকমারা ব্রহ্মদেশীয়দের বর্ণ অনুকরণ করেছে, যদিও বর্ণের আকৃতিগত পরিবর্তন ঘটেছে, বর্ণসংখ্যারও সংক্ষিপ্তকরণ ঘটেছে। ব্রহ্মদের মূল স্বরবর্ণ দশটি, কিন্তু চাকমাদের শুধু অ-ই-উ-এ এই চারটি বর্ণ আছে, ই-ঈ এবং উ-ঊর মধ্যে কোনো প্রভেদ নেই। সতীশচন্দ্র ব্যঞ্জনবর্ণ, স্বরসংযোগ, হসন্ত বিধান, ফলা, সবকিছুই এই প্রবন্ধে আলোচনা করেছেন, ভাষার মূল ও গঠনপ্রণালী যতটা প্রাঞ্জলভাবে সম্ভব প্রদর্শিত করেছেন। অন্যান্য ভাষা থেকে যেসব শব্দ চাকমা ভাষায় প্রবেশ করেছে তার এক সংক্ষিপ্ত তালিকা দিয়েছেন; এর মধ্যে আছে মগ, ত্রিপুরা, আরবি, ফারসি, চিনা, ইংরেজি, ফরাসি, পোতুÍগিজ, ইতালীয় ভাষা। তিনি লিখেছেন যে, এই যে বিভিন্ন দেশের ভাষার অনুপ্রবেশ ঘটেছে ইহা দ্বারা বিভিন্ন জাতি সমুদয়ের সহিত সংঘর্ষণ পরিমাণ নির্ণয় করিতে গেলে, প্রমাদে পতিত হইতে হইবে মাত্র, কারণ মগ ত্রিপুরারি জাতির, যাহাদের সহিত ইহাদিগের বহুকাল ধরিয়া বসবাস চলিতেছে, অতি অল্পসংখ্যক শব্দই চাকমা সমাজে অধিকার পাইয়াছে, সুতরাং প্রচলিত শব্দসংখ্যা লইয়া জাতীয় নৈকট্য পরিমাপ হইতেই পারে না।৪১

নলিনীকুমার ভদ্র (১৯০৬–১৯৭৫) ত্রিপুরায় জন্মেছিলেন। উত্তর-পূর্ব ভারতের আদিবাসীদের উপর বেশ কিছু বই লিখেছিলেন, যার মধ্যে উল্লেখযোগ্য হল বিচিত্র মণিপুর, নেফার মানুষ মনফা, আমাদের অপরিচিত প্রতিবেশী প্রভৃতি। কর্মজীবনে তিনি বহুদিন প্রবাসী ও Modern Review পত্রিকার সহ-সম্পাদক ছিলেন। এই প্রবাসী পত্রিকায় তিনি হালাম ও সিন্টেংদের কথা লিখেছেন।৪২ হালামরা শ্রীহট্ট জেলার দক্ষিণ অংশে লুসাই পাহাড়ের নিকটবর্তী পার্বত্যস্থানে বাস করে। লেখক লিখেছেন : ইহারা পার্বত্য টিপরা জাতির শাখা-বিশেষ। ইহাদের আচার-ব্যবহার, রীতি-নীতি সবই অদ্ভুত। বর্তমানকালে বাঙ্গালীদের সংস্পর্শে আসায় ইহারা কতকটা সভ্য হইয়াছে এবং নিজেদের প্রথাগুলি ক্রমশ পরিত্যাগ করিতেছে।৪৩ অবশ্য লেখক নিজেই এদের যে বিবরণ দিয়েছেন তাতে এরা যে খুব একটা অসভ্য মনে হয় না। এদের পোশাক পরিচ্ছদের কথাই যদি ধরা যায় : হালাম-পুরুষেরা সকলেই ধুতি ও জামা পরিধান করে। স্ত্রীলোকেরা একখানা পাঁচ হাত ধুতি বুকের কাছে গেরো দিয়ে পরে এবং আর একখানা ছোট চাদর কটিতে জড়াইয়া রাখে, কেউ কেউ লম্বা হাতাওয়ালা একরকম কোর্তাও গায়ে দেয়। বয়স্কা নারীরা হাটে সওদা করিতে যাইবার কালে মাথায় পাগড়ি বাঁধিয়া থাকে।৪৪ হালামরা জুম কৃষি নির্ভর এবং ধান ও কার্পাস এদের প্রধান উৎপন্ন দ্রব্য। হালাম-নারীরা খুব পরিশ্রমী, কৃষিকাজ, হাটবাজার ইত্যাদি বেশিরভাগ কাজ স্ত্রীলোকেরাই করে। প্রত্যেক বাড়িতে চরকা ও তাঁত আছে। নিজেদের আবশ্যক বস্ত্রাদি হালাম-নারীরা নিজেরাই বুনে নেয়। লেখক লিখেছেন সূচীশিল্পেও এদের অসাধারণ দক্ষতা, হালাম-নারীরা এক মুহূর্তও আলস্যে অতিবাহিত করে না। এর পর অবশ্যই হালামদের বিবাহের কথা এসেছে। হালাম যুবক-যুবতিদের মধ্যে অবাধ মেলামেশা প্রচলিত আছে। বিবাহের আগেই যুবক-যুবতিদের মধ্যে প্রণয় হইয়া থাকে। গভীর রজনীতে বাড়ির সকলে নিদ্রিত হইলে পর প্রণয়ীরা নিজ নিজ প্রণয়িনীর সহিত দেখা করে।৪৫ নলিনীকুমার হালামদের বিবাহ প্রথা, কন্যাপণ, ভূতপ্রেত ও উপদেবতা, অন্ত্যেষ্টি ক্রিয়া, দেব-দেবী ও পূজার অনুষ্ঠানে সব কিছুরই বিবরণ দিয়েছেন।

তাঁর অন্য একটি লেখা-সিন্টেংদের দেশে-আরও বেশি আকর্ষণীয়।৪৬ এই লেখায় তিনি শ্রীহট্ট থেকে চেরাপুঞ্জি হয়ে শিলং থেকে তেত্রিশ মাইল দূরে জোয়াই যাত্রার বিবরণ দিয়েছেন। জয়ন্তিয়া পর্বতমালার অন্তর্গত এই খাসি অঞ্চলের প্রাকৃতিক সৌন্দর্যের এক সুন্দর বর্ণনা পাওয়া যায় তাঁর লেখায়। তিনি লিখেছেন : দৃশ্য-সৌন্দর্যে জোয়াই অতুলনীয়। এখানকার মতো অমন সুন্দর পাইন-কুঞ্জ খাসিয়া পাহাড়ের কোথাও নাই। শিলঙের চেয়ে এ-জায়গা ঢের নির্জন ও নিরালা। যাঁহারা শিলঙে বেড়াইতে যান, তাঁহারা একটু কষ্ট স্বীকার করিয়া জোয়াইয়ে গেলে প্রচুর আনন্দ উপভোগ করিতে পারিবেন।৪৭ তিনি সিন্টেংদের আচার-অনুষ্ঠান, পরিচ্ছদ, খাদ্য ইত্যাদির বিবরণ দিয়ে বলছেন, এরা ক্রমশই মিশনারিদের প্রভাবে খ্রিস্টধর্ম অবলম্বন করছে এবং নিজেদের শিকড় হারিয়ে ফেলছে। লেখক লিখেছেন যে সিন্টেংদের আচার-ব্যবহার, রীতিনীতিতে হিন্দু প্রভাবের অনেক ছাপ আছে, কিন্তু মিশনারিদের প্রভাবে পরস্পরের যোগসূত্র ছিন্ন হয়েছে : জোয়াই, জৈন্তা পাহাড়ে মিশনারিদের সর্বপ্রধান কেন্দ্র। ওয়েলশ মিশন, চার্চ অব ইংল্যান্ড, রোমান ক্যাথলিক চার্চ, ইউনিটেরিয়ান চার্চ, ইত্যাদি সব কয়টাই এখানে আড্ডা গাড়িয়াছে। প্রত্যেক রবিবারে গির্জাগুলি সমবেত সিন্টেং নরনারীর কন্ঠনিঃসৃত খ্রিস্টবন্দনা গানে মুখরিত হইয়া উঠে। আর শুধু জোয়াই কেন, জৈন্তা পাহাড়ের সর্বত্রই দেখিয়াছি, অপ্রতিহত প্রভাবে আধিপত্য করিতেছে খ্রিস্টান মিশনারিরা। বলিতে গেলে গোটা সিন্টেং জাতিটাই স্বধর্ম পরিত্যাগ করিয়া পরধর্মের আশ্রয় গ্রহণ করিয়াছে। স্বীকার করি, মিশনারিরা কিয়ৎ পরিমাণে ইহাদের কল্যাণসাধন করিয়াছে। কিন্তু আজ যে ইহারা পরানুকরণকেই জীবনের একমাত্র লক্ষ্য বলিয়া বরণ করিয়া লইয়া বিলাসিতা এবং দুর্নীতিক স্রোতে গা ভাসাইয়া দিয়াছে, মেয়েদের মধ্যে সতীত্বের আদর্শটা পর্যন্ত যে লোপ পাইয়াছে, জিজ্ঞাসা করি সেজন্য দায়ী কে?৪৮ লেখক বলেছেন শুধু সিন্টেং নয় কুকি, খাসিয়া, লুসাই, নাগা, গারো ইত্যাদি আসামের সমস্ত পার্বত্য জাতির একই দশা। এই বলে প্রশ্ন করেছেন : এই সমস্ত পার্বত্য জাতিকে হিন্দু সমাজের অঙ্গীভূত করিবার জন্য এখনও কি আমরা উদ্যোগী হইব না? তিনি লিখেছেন, জোয়াইয়ের শিক্ষিত মানুষ বুঝতে পারছে জাতির দুর্গতিমোচন করতে হলে তাদের মিশনারি প্রভাবমুক্ত করতে হবে। এরপর তিনি লিখেছেন : সিন্টেংদের চিত্ত জয় করিবার দুইটি উপায় আছে। প্রথমত, তাহাদিগকে বাংলা ভাষা শিক্ষা দেওয়া, দ্বিতীয়ত, তাহাদের মধ্যে বাংলা সংগীত প্রচার করা, কেন-না, জীবিকার জন্য শ্রীহট্টের বাঙালিদের সঙ্গে ব্যবসা-বাণিজ্য না করিয়া ইহাদের গত্যন্তর নাই। ইহাদের নিজেদের মাতৃভাষাতেই প্রায় ছয় সাত শত বাংলা শব্দ ঢুকিয়াছে। বাংলা সংগীতও ইহারা অত্যন্ত ভালোবাসে। বাংলা গান শুনিয়া সিন্টেংরা নৃত্য করিতে আরম্ভ করে। ইহা স্বচক্ষে দেখিয়াছি। সুতরাং বাংলা ভাষা ও সংগীত প্রচার দ্বারা কাজের সূচনা করিলে ভবিষ্যতে অন্যান্য কাজ সহজ ও সুসাধ্য হইয়া উঠিবে। মিশনারিরা বিরোধিতা করিয়া, আমাদের কাজ পণ্ড করিয়া দিতে চাহিলেও সফলকাম হইবে না।৪৯

এর আগে কুকি সমাজের শিরোমণি লালতুদাই রায় প্রবাসী পত্রিকায় ওই একই কথা বলেছিলেন।৫০ লালতুদাই নিজে কুকি সমাজের মানুষ, সুতরাং তাঁর লেখা আসামের কুকি জাতি একজন ঘরের লোকের বিবরণ। জাতি বিবরণ এবং সাধারণভাবে নৃতত্ত্বে আমরা বাইরের লোকেরা বিবরণ পড়তেই অভ্যস্ত। সেইদিক থেকে লালতুদাইয়ের রচনা বিশেষ মনোযোগের দাবি রাখে। লালতুদাই প্রথমেই লিখেছেন : বাঙ্গালী পাঠকগণ আসামের পার্বত্য কুকি জাতির নাম শুনিয়া থাকিবেন। কাছাড়, মণিপুর, লুসাই পাহাড় ও পার্বত্য ত্রিপুরার পার্বত্য অঞ্চলে এই কুকিজাতির বাস। আমি উক্ত কুকিজাতীয় লোক। আমাদের সভ্যতা, বর্বরতা, হিংস্রতা প্রভৃতি বিষয়ে নানা গল্প, আমাদের প্রতিবেশী বাঙ্গালী পাঠকগণ শুনিয়া থাকিবেন। আমিও আজ আমাদের অসভ্য সভ্যতা সম্বন্ধে কিছু বলিতে চেষ্টা করিতেছি-বিশেষভাবে বাঙ্গালীদের নিকট।৫১ তিনি বলেছেন মিশনারি আন্দোলন কুকিদের ধ্বংসের পথে নিয়ে চলেছে। সাধারণত বলা হয় মিশনারিরা অসভ্য জাতিকে সভ্য করেছে, ধর্মহীন জাতিকে ধর্ম দান করেছে, সাহিত্যহীন জাতিকে সাহিত্য দান করেছে, ওষুধ দিচ্ছে, মদ্যপান বন্ধ করেছে ইত্যাদি। লালতুদাই প্রশ্ন করেছেন হ্যাট, কোট, বুট পরাই কি সভ্যতা। বলেছেন, আগে কুকিদের অভাব অতি সামান্য ছিল, এখন নতুন নতুন জিনিস আমদানি হওয়ার ফলে অভাবও বেড়েছে, মানুষ বিলাসিতা শিখেছে, অথচ উদ্দাম বিলাসিতাকে কোনোক্রমেই সভ্যতা বলা যায় না। দ্বিতীয়ত তিনি বলেছেন, কুকিদের ধর্মগ্রন্থ নেই এটা হতে পারে, কিন্তু তারা কখনো ধর্মহীন ছিল না। তাদের প্রকৃত অভাব ধর্মের নয়, শিক্ষার। সাহিত্যের ক্ষেত্রে রোমান বর্ণমালায় কিছু খ্রিস্ট ধর্মগ্রন্থ ও চার্চের গান ছাপা হয়েছে, তাতে কুকি সাহিত্যের কী উন্নতি হল? বরং এর ফলে কুকিরা এদেশের ভাষা থেকে বিচ্ছিন্ন হয়ে পড়ছে। মদ বন্ধ করার ব্যাপারে লালতুদাই বলেছেন যে, কুকিরা ভাত থেকে একরকম মদ তৈরি করে, তাতে কারও স্বাস্থ্যের কোনো ক্ষতি হয়েছে বলে তিনি অন্তত জানেন না। অন্যদিকে মদ বন্ধ করায় আবালবৃদ্ধবণিতা সিগারেট ধরেছে, পাঁচ বছরের শিশুরও সিগারেট না হলে চলে না। তিনি লিখেছেন : আমরা অজ্ঞ, সাহিত্যহীন, নিরাশ্রয়, অরণ্যবাসী, নাবালক মাত্র। যে আমাদের সর্বস্ব হরণ করিতেছে তাহারই হাতে আত্মসমর্পণ করিতেছি। যে আমাকে আমার পূর্বপুরুষকে, আমার দেশকে শতমুখে নিন্দা করিতেছে-আমরা তাহারই সঙ্গে সহস্রমুখে আমাদেরই বাপান্ত করিতেছি ও মাথায় কুঠার মারিতেছি। এইভাবে ধ্বংসের চরমসীমায় উপস্থিত হইয়া সভ্যতা পাইতেছি-অন্ধকার হইতে আলোকে যাইতেছি।৫২

লেপচা জাতির বিবরণ দিয়েছেন নলিনীকান্ত মজুমদার। তিনি মূলত আলোচনা করেছেন লেপচাদের বিবাহের রীতি-রেওয়াজ।৫৩ মধ্যপ্রদেশের গোঁড় বা গোন্ড জাতি সম্বন্ধে লিখেছেন সত্যকিঙ্কর চট্টোপাধ্যায়।৫৪ ভেরিয়ার এলুইনের একটি ইংরেজি লেখা অবলম্বনে লিখিত এই প্রবন্ধে লেখক গোঁড়দের অরিজিন মিথের কথা বলেছেন। একসময় মধ্যপ্রদেশের বেতুল, ছিন্দওয়ারা, মান্ডালা, চন্দা প্রভৃতি অঞ্চল গোঁড়দের শাসনে ছিল কিন্তু লেখক লিখছেন : গোঁড়েরা এখন জগতের আপদগ্রস্ত জাতির মধ্যে গণ্য। বর্তমানে তাহারা প্রত্যেক আগন্তুকের কাছে চক্ষুশূল হইয়া পড়িয়াছে। তাহারা এখন দারিদ্র্যের চরমসীমায় আসিয়া পৌঁছিয়াছে; তাহাদের গড়পড়তা দৈনিক আয় এক আনা মাত্র; তাহাদের সন্তানকে পাঁচ বৎসর বয়স হইতেই খাটিয়া খাইতে হয়; আহার্য তাহাদের অতি সাদাসিধা, কেবলমাত্র ফেনসমেত ভাত; পরিচ্ছদের দৈন্য এরূপ যে শীতকালে পার্বত্যপ্রদেশের আত্যন্তিক শীত কোনোরূপেই রক্ষা হয় না।৫৫ লেখক এদের উপর মহাজন, তহশিলদার প্রভৃতির উৎপীড়নের কথা বলেছেন, লিখেছেন ব্যাঘ্রের অপেক্ষাও ভীতি উৎপাদক ও রক্তপিপাসু মহাজন তাহাদের বিবাহ ও অন্ত্যেষ্টিক্রিয়ার সময় টাকা লগ্নি করিবার জন্য তাহাদিগকে নানারূপ স্তোকবাক্য প্রয়োগ করে। এই সকল মহাজনের শোষণের পর তাহাদের যাহা অবশিষ্ট থাকে তাহা সভ্যসমাজে আদৃত ও রাজসরকারের পৃষ্ঠপোষিত আফিং ও মদ্যে নিঃশেষিত হইয়া যায়।৫৬ ইংরেজি রচনা অবলম্বনে ১৯০১ সালেই প্রবাসী পত্রিকায় আন্দামানবাসীদের উপর নিবন্ধ প্রকাশিত হয়।৫৭ ডাক্তার সরসীলাল সরকার পাহাড়ি জাতিরা খাদ্যের উপকরণ কীভাবে সংগ্রহ করে সে বিষয়ে ১৯২৯ সালে একটি প্রবন্ধ পাঠ করেন এবং তা নিয়ে আলোচনাও হয়, যার বিবরণী সাহিত্য-পরিষৎ-পত্রিকা-য় প্রকাশিত হয়। সরসীলাল পাহাড়ি জাতির মধ্যে অগ্ন্যুৎপাদনের উপায় বিষয়ক আরও একটি প্রবন্ধ পরিষদের সভায় ১৯১৯ সালে পাঠ করেছিলেন।৫৮ ভারতী পত্রিকায় ভারতের বিভিন্ন অনার্যজাতি-দের মধ্যে কতরকম বিভিন্ন বিবাহপ্রথা আছে তার বিবরণ প্রকাশিত হয় ১৯১৪ সালে।৫৯ সবচেয়ে বড়ো কথা হল, শরৎচন্দ্র মিত্র বম্বের অ্যানথ্রোপলজিকাল সোসাইটিতে বাঘ নিয়ে লৌকিক বিশ্বাস বিষয়ে একটি প্রবন্ধ পাঠ করেন, যা পরবর্তী সময়ে Journal of the Anthropological Society of Bombay (৩(১), ১৮৯৩) নামক পত্রিকায় প্রকাশিত হয়। তিনি তাঁর এই লেখাটি সংক্ষেপে ব্যাঘ্র-পূজা নামে ভারতী পত্রিকায় প্রকাশিত করেন।৬০ ভারতবর্ষের বিভিন্ন জাতিরা কীভাবে বাঘের উপাসনা করে, বাঘ সম্বন্ধে কী তাদের বিশ্বাস, বাঘ নিয়ে আদিবাসীদের মধ্যে কী ধরনের কিংবদন্তি প্রচলিত আছে, এই ছিল তাঁর আলোচ্য বিষয়।

আমরা তাহলে দেখছি ঊনবিংশ শতাব্দীর শেষ থেকেই ভারতের বিভিন্ন জাতির সংস্কৃতি, জীবন, বিশ্বাস, ধর্ম সম্বন্ধে আগ্রহ ক্রমশই বৃদ্ধি পেতে থাকে। আমরা প্রবন্ধের এই অংশে দেখলাম যাঁরা এইসব বিষয়ে লিখেছিলেন তাঁরা কেউই পেশাদার নৃতাত্ত্বিক অন্তত ছিলেন না। এ বিষয়ে প্রবাসী, ভারতী প্রভৃতি পত্রিকাগুলি এক গুরুত্বপূর্ণ ভূমিকা পালন করে। এই অংশে আমরা যে-সব জাতিদের বিবরণ আলোচনা করলাম তাদের মধ্যে রয়েছে টোডা, কোল, খাসিয়া, গারো, রাভা, মিশমি, কুকি, তিপারা, চাকমা, হালাম, সিন্টেং, লেপচা, গোঁড় এবং আন্দামান, ত্রিপুরা, নাগারাজ্যের অন্যান্য আদিবাসী। অবিভক্ত ভারতের ভৌগোলিক পরিধি ও আঞ্চলিক বৈশিষ্ট্যের পরিচয়ও আমরা পাই লেখাগুলি থেকে। বিশেষজ্ঞ পত্রপত্রিকা নয়, সাধারণ পাঠকদের পত্রিকায় এই রচনাগুলির প্রকাশ যে কথাটি বলে তা হল সাধারণ পাঠকদের সংস্কার মুক্ত করে তোলার একটা সচেতন প্রয়াসের কথা। আগেই বলেছি, অনেক সময় লেখক নিজেই সংস্কার মুক্ত হতে পারেননি। কিন্তু সামগ্রিক দৃষ্টিতে দেখলে এই লেখাগুলি পাঠকদের মধ্যে যে বোধ জাগ্রত করে তা হল আমার থেকে ভিন্ন জীবন, সংস্কৃতি, বেশভূষা, খাদ্য, পারিবারিক-সামাজিক সম্পর্ক আছে। বস্তুত এই বোধ জন্ম দেয় এক কসমোপলিটান দৃষ্টিভঙ্গির, যার কথা কান্ট বলেছিলেন এবং যে কথা আমি ভূমিকায় উল্লেখ করেছি। বিশ শতকে আর একটি উল্লেখযোগ্য বিষয় হল, এই সময় থেকে আমরা বেশ কিছু গবেষকের দেখা পাই যাঁদের পেশা নৃতত্ত্ব হয়ে উঠবে এবং তাঁরাও বাংলায় তাঁদের বিষয় নিয়ে লিখবেন। এঁদের মধ্যে উল্লেখযোগ্য হলেন শরৎচন্দ্র রায়, বিরজাশঙ্কর গুহ, নির্মলকুমার বসু। কিন্তু এঁদের লেখা আলোচনা করার আগে অন্য এক ধরনের নৃতত্ত্বচর্চার পরিচয় দিতে চাই। এই নৃতত্ত্বচর্চা মানব ইতিহাসের সঙ্গে সম্পর্কিত, অনেকে একে মানববিজ্ঞান আখ্যা দিয়েছেন।

২. নৃতত্ত্ব, ইতিহাস, মানববিজ্ঞান
একদম গোড়া থেকেই নৃতত্ত্বের সঙ্গে যুক্ত হয়ে আছে মানব ইতিহাসের অধ্যয়ন। মানব জাতির উৎপত্তি ও বিকাশ, মানুষের প্রাক-ইতিহাস অনুসন্ধানের শুরু নৃতত্ত্বের জন্ম থেকে। এই নৃতত্ত্বের অন্য একটি শাখা হল শারীরিক নৃতত্ত্ব, যা মানুষের শারীরিক গঠনের বিভিন্ন দিক বিচার করে। বিশ শতকের শুরু থেকেই এই দু-টি বিষয়ে বাংলা পত্রপত্রিকায় লেখা চোখে পড়ে। অবশ্য আরও আগে, ১৮৭৫ সালে, আদিম মনুষ্য নামক রচনায় লেখক লিখেছেন : প্রথমে মনুষ্য হীনবল নিঃসহায় কেবল আত্মরক্ষায় ও আত্মপোষণে সকল সময় অতিবাহিত করিত। অতি আয়াসে ও বহু কষ্টে দিন দিন বন্য পশুর অপক্ক মাংস উদর করিত, সময় বিশেষে মনুষ্য মাংস বা শৃগাল ও ইন্দুরের মাংস তাহার অভক্ষ্য ছিল না। ক্রমে অগ্নির আবিষ্ক্রিয়া হইল, তখন দগ্ধ মাংস ভোজন, প্রস্তর নির্মিত অস্ত্র ও তৈজসাদির গঠন ও ব্যবহার ও কৃষিকার্যের আরম্ভ, শেষে লৌহের আবিষ্ক্রিয়া ও কৃষিকার্যের উন্নতি। গৃহবাসী মনুষ্য পর্যায়ক্রমে শিকার, পশুপালক, কৃষিজীবী হইয়া শেষে বাহ্যিক সমস্ত বিষয়ে নিরুদ্বেগ হইয়া জ্ঞানোপার্জনে সক্ষম হইয়াছে। মনুষ্য প্রথমে হীনবল ও নিঃসহায় ছিল, এক্ষণে মনুষ্য পৃথিবীতে অধিপতি। জ্ঞানবলে মনুষ্যের অবস্থার আরও যে কত উন্নতি হইবে তাহা কে বলিতে পারে?৬১ এরপর লেখক লিখেছেন ইউরোপের গিরিগুহায় মানুষের যে অস্ত্রশস্ত্র, তৈজসপত্র ইত্যাদি পাওয়া গেছে তার ভিত্তিতে পণ্ডিতরা মনে করছেন আদিম মানুষের পুরাবৃত্ত দুইভাগে বিভক্ত করা যেতে পারে। প্রথমটি হল প্রস্তর যুগ এবং দ্বিতীয়টি হল ধাতু যুগ। এরপর তিনি এই দুই যুগের সংক্ষিপ্ত বর্ণনা দিয়েছেন। যেটা বলতে চাই তা হল, বাংলা ভাষায় আদিম মানুষ সম্পর্কে সেই সময়ের সাম্প্রতিক জ্ঞানই প্রতিফলিত হয়েছে এই রচনায়। পরবর্তী সময়ে মানুষের উৎপত্তি ও বিকাশের অনুসন্ধানকে বিজ্ঞান হিসেবে ভাবা হতে থাকে। মানব-বিজ্ঞান নামে একটি রচনায় লেখক বলেন : যে বিজ্ঞানের সাহায্যে নৃতত্ত্ব অবগত হওয়া যায় তাহার নাম Anthropology বা নৃবিজ্ঞান বা মানব-বিজ্ঞান। এই বিজ্ঞান মানবের গোটা ইতিহাস জানবে। মানব-বিজ্ঞান শুধু আজিকার মানবের ইতিহাস নয়, পরন্তু ক্রমবিকাশ লক্ষ করে সেই আদি যুগ হতে আরম্ভ করে বর্তমান কালের সকল মানবের ইতিহাস জানতে চেষ্টা করবে।৬২

লেখক বলেছেন, এই বিজ্ঞানের উদ্দেশ্য হল একদম শুরু থেকেই মানুষের দৈহিক ও মানসিক যে যে পরিবর্তন ঘটেছে তার একটা নকশা প্রস্তুত করা। কিন্তু মানব-জীবন নানা জটিলতায় পূর্ণ, তাই এই ক্রমবিকাশের ধারা জানা সহজ নয়। তাই মানব-বিজ্ঞানের আলোচ্য বিষয় বিশাল ও বিস্তৃত। এর মধ্যে রয়েছে প্রাক-ইতিহাস (শিল্পতত্ত্ব, চিত্রকলা), ভূতত্ত্ব, প্রাণীতত্ত্ব, প্রত্নজীববিদ্যা (palaeontology), দেহতত্ত্ব (anatomy), নৃকুলতত্ত্ব (ethnology), সমাজতত্ত্ব, ভাষাতত্ত্ব ইত্যাদি। ১৯২৬ সালে প্রকাশিত এই রচনায় লেখক লিখছেন : মানব-বিজ্ঞান অল্পদিনের বস্তু। যদিও ইহা এখনও মাতৃগর্ভে অবস্থিত বললেই চলে, কিন্তু ইহার প্রসারতা দিন দিন বর্ধিত হচ্ছে। . . . ভারতবর্ষের মধ্যে শুধু বাঙ্গালা দেশে স্বর্গীয় স্যর আশুতোষ মুখোপাধ্যায়ের চেষ্টায় কলিকাতা বিশ্ববিদ্যালয় পোস্ট গ্র্যাজুয়েট ডিপার্টমেন্টে সম্প্রতি এই বিজ্ঞান পড়াবার জন্য বি-এস-সি, এম-এ, এম-এসসি ক্লাস খোলা হয়েছে।৬৩ ১৯২০ সালে কলকাতা বিশ্ববিদ্যালয়ে নৃতত্ত্ব বিভাগ খোলা হয় এবং এই বিভাগে যোগ দেন পঞ্চানন মিত্র (১৮৯২–১৯৩৬)। তিনি পরে এই বিভাগের প্রধান হয়েছিলেন। তিনি এই সময় ভারতীয় জাদুঘরের নৃতত্ত্ব অংশের অবৈতনিক সহকারী কিউরেটর হিসেবেও কাজ করেছিলেন। তিনি ইয়েল বিশ্ববিদ্যালয় থেকে পিএইচ ডি ডিগ্রি পান ১৯২৯–৩০ সালে। তাঁর গবেষণার বিষয় ছিল আমেরিকান নৃতত্ত্বের গবেষণা পদ্ধতি ও ধারণার ঐতিহাসিক অনুসন্ধান। তিনি কলিকাতা বিশ্ববিদ্যালয়ে অ্যানথ্রোপলজিকাল অ্যাসোসিয়েশনের সভ্য এবং গ্রেট ব্রিটেন ও আয়ার্ল্যান্ডের রয়াল অ্যানথ্রোপলজিকাল ইনস্টিটিউটের ফেলো ছিলেন। ভারতের প্রাক-ইতিহাস, আমেরিকান নৃতত্ত্বের ইতিহাস প্রভৃতি বিষয়ে তিনি গ্রন্থ রচনা করেছিলেন। পঞ্চানন মিত্রের ভারতে মানবের প্রাচীনত্ব বিষয়ে একটি রচনা সাহিত্য-পরিষৎ-পত্রিকা-য় ১৯১৯ সালে প্রকাশিত হয়।৬৪ তিনি বলেছেন, এদেশে সাহেব বিশেষজ্ঞদের বক্তৃতায় মানবজাতির প্রাক-ইতিহাস সম্বন্ধে নানাবিধ তথ্য থাকলেও ভারতের মানব সম্বন্ধে বিশেষ কোনো উল্লেখ থাকে না। তিনি এই রচনায় ভারতের মানুষের প্রাচীনত্বের কথা বলেছেন। তিনি প্রস্তর আয়ুধ, প্রাক-কুঠার (Celt) ইত্যাদির দৃষ্টান্ত উল্লেখ করে বলেছেন এগুলি কমপক্ষে চার লক্ষ বছর পুরোনো। অবিনাশচন্দ্র দাস (১৮৬৭–১৯৩৬) বৈদিক ইতিহাসে সুপণ্ডিত ছিলেন এবং তিনিও কলিকাতা বিশ্ববিদ্যালয়ে অধ্যাপনা করতেন। ঋগবেদ-এর ভারত, ঋগবেদ-এর সংস্কৃতি বিষয়ক গ্রন্থ রচনা ছাড়াও নাটক ও উপন্যাস লিখেছিলেন। অবিনাশচন্দ্র অতিকায় প্রত্নমানব নামে একটি রচনা ১৯২৬ সালে বঙ্গবাণী পত্রিকায় প্রকাশ করেন।৬৫ এই রচনায় তিনি অনার্যভূমিতে অতিকায় মানুষদের অস্তিত্বের কথা বলেন। তিনি লেখেন বীরভূম অঞ্চলে এইরকম বিশাল কঙ্কাল পাওয়া গেছে বলে তিনি শুনেছিলেন।

অমূল্যচরণ বিদ্যাভূষণ তাঁর জাতি-বিজ্ঞান প্রবন্ধে বিভিন্ন অঞ্চলের মানুষের বর্ণ-বিভিন্নতার কারণ আলোচনা করেছেন।৬৬ তিনি বলেছেন সকল দেশের মানুষই এক-জাতীয়, একই মূল বংশ থেকে সকল দেশের মানুষের উদ্ভব। তাহলে বর্ণ-বিভিন্নতা কেন? অমূল্যচরণ বলেছেন, এ ব্যাপারে অনেকে বলেন জলবায়ুর প্রভাবই বর্ণের একমাত্র কারণ। তিনি নানারকম বিরুদ্ধ দৃষ্টান্ত দিয়ে বলতে চেষ্টা করেছেন যে, জলবায়ু বর্ণের একমাত্র ব্যাখ্যা নয়। তিনি বলেছেন, আজকাল নৃতত্ত্ববিদদিগের অনুমান যে, বর্তমানকালের মানব-সাধারণের মধ্যে বিভিন্ন জাতিগত বিশেষত্ব যতই পরিস্ফুট থাকুক না কেন, প্রাথমিক মানবে তাহা আদৌ পরিস্ফুট ছিল না। প্রাথমিক অবস্থায় সকল মানবই এক জাতীয় ছিল।৬৭ কিন্তু নানাবিধ কারণে আকৃতি, বর্ণ, ভাব সব দিক থেকে মানুষের মধ্যে পার্থক্য দেখা যায় এবং মানুষ নিজের বিশেষত্ব রক্ষাও করে চলে। অমূল্যচরণ লিখেছেন : প্রত্যেক জীবের ব্যক্তিগত বিশেষত্ব আছে। তাহাকে তার ব্যক্তিত্বও বলা যাইতে পারে। . . . [কিন্তু] বস্তুর স্বভাব এই যে, সে গোড়া হইতে দল বাঁধিবার জন্য ব্যস্ত হয়। ইহাই জাতি-গঠনের মূল কারণ! দল বাঁধার অর্থ পরস্পর আদান-প্রদান। এই আদান-প্রদান হইতে ক্রমশ জাতির গঠন হয়। যদি আদান-প্রদান না হইত, জাতি-গঠন হইতে পারিত না। সকলেই পরস্পর স্বতন্ত্র থাকিত।৬৮ প্রবোধচন্দ্র সেন বাংলার ইতিহাসের গোড়ার কথা বলতে গিয়ে জানিয়েছেন যে, প্রাচীন বাংলার অঙ্গ, বঙ্গ প্রভৃতি কোনো একটি বিশেষ রেস-এর (race) অন্তর্গত বিভিন্ন শাখাজাতি বলে মনে করার যথেষ্ট কারণ আছে।৬৯ কিন্তু কোন রেস-এর অন্তগর্ত? প্রবোধচন্দ্র বলেছেন, দুইভাবে এটা জানা যেতে পারে। একটি হল নৃতাত্ত্বিকরা দেহের সংগঠন-বৈশিষ্ট্যের ভিত্তি করে যেভাবে সমাধান করেন সেই উপায় অবলম্বন করে। কিন্তু এক্ষেত্রে সমস্যা হল ভারতের বিভিন্ন জাতির মধ্যে এত বেশি সংমিশ্রণ ঘটেছে যে এই উপায়ে, তাঁর মতে, যথাযথ উত্তর দেওয়া সম্ভব নয়। প্রবোধচন্দ্র বলছেন, এর চেয়ে ভাষা বৈশিষ্ট্যের মাধ্যমে এই প্রশ্নের সমাধান অধিকতর নির্ভরযোগ্য। তিনি লিখেছেন : ভাষাতত্ত্বের আলোচনার দ্বারাই প্রমাণিত হয় যে, অঙ্গ-বঙ্গ প্রভৃতি বাংলার প্রাচীন অধিবাসীরা খুব সম্ভবত অস্ট্রিকভাষী মহাজাতিরই কয়েকটি শাখা। তিনি ফরাসি প্রত্নতাত্ত্বিক সিলভ্যাঁ লেভি ও ভাষাতাত্ত্বিক জ্যঁ প্রজিলুস্কির গবেষণা উল্লেখ করে এবং বাংলায় ব্যবহৃত শব্দের সম্ভাব্য উৎসের অনুমান থেকে এই সিদ্ধান্তে এসেছেন যে, বাংলার হিন্দুরাও মূলত আর্য বংশধর নয়, বাংলার মুসলমানরাও মূলত আরব, তুর্কি কিংবা পাঠান-মোগলের বংশধর নয়। আসলে বাংলার হিন্দু ও মুসলমান উভয়েই একই অস্ট্রিক-ভাষী মহাজাতি [race] সম্ভূত-এই হচ্ছে বাংলার ইতিহাসের সর্বপ্রথম এবং বোধ করি সর্বপ্রধান তথ্য।৭০ বাঙালি আর্য জাতির সাক্ষাৎ বংশধর বলে যে জাত্যভিমান উনিশ শতক থেকে প্রকাশ করে এসেছে, এই নৃতত্ত্ব সেখানে এক অত্যন্ত প্রয়োজনীয় সংশোধনীর অন্তর্নিবেশ ঘটায়।

বাঙালির নৃতাত্ত্বিক পরিচয় বা জাতি পরিচয় নিয়ে এইসময় আরও অনেক লেখা প্রকাশিত হয়। এইসব লেখকদের মধ্যে উল্লেখযোগ্য হলেন শারীরিক নৃবিজ্ঞানী বিরজাশঙ্কর গুহ (১৮৯৪–১৯৬১), প্রত্নতত্ত্ববিদ ও ইতিহাসবিদ নলিনীকান্ত ভট্টশালী (১৮৮৮–১৯৪৭), হরিদাস পালিত প্রমুখ। বিরজাশঙ্কর মাথা, নাক ও মুখের গঠনবিষয়ক বৈশিষ্ট্যের মাধ্যমে বাঙালির জাতি পরিচয় নির্দিষ্ট করতে চেয়েছেন।৭১ নলিনীকান্ত বলেছেন বাংলা দেশের অধিবাসীদের প্রাগার্য ও আর্য এই দুইভাগে ভাগ করা যায়। প্রাগার্যরা হলেন কৈবর্ত, নমশূদ্র, রাজবংশী ইত্যাদি। তিনি লিখেছেন যে, চীন, জাপানের মানুষরা নিজেদের প্রাগার্য বলতে কুন্ঠিত হয় না। বাঙ্গালা দেশের প্রাগার্যগণই কি চিরদিন এই দারুণ আর্যমোহে আচ্ছন্ন হইয়া থাকিবেন?৭২ হরিদাস পালিত বলেছেন, বাংলার আদিম অধিবাসী হল কোল জাতি, তিনি এদের মারাং-বুরু মানব বলেছেন।৭৩ এইসব রচনাই তদানীন্তন জ্ঞানের ভিত্তিতে রচিত, কিছু রচনা যে দূরকল্পনাভিত্তিক একথাও অস্বীকার করা যাবে না। কিন্তু এখানে মূল কথা হল এইসব লেখকরা তাঁদের জ্ঞান বাংলাভাষী পাঠকদের সঙ্গে ভাগ করে নিতে আগ্রহী ছিলেন। সেইজন্য শ্রম স্বীকার করতেও অরাজি ছিলেন না। কারণ এই প্রাপ্ত জ্ঞান ছিল ইংরেজি ভাষায়, অ-বিশেষজ্ঞ পাঠকের জন্য সেই তত্ত্ব ভাষান্তর করা সহজ কাজ নয়। এঁরা বাঙালির উৎস বা নৃতত্ত্ব নিয়ে যে-কথা বলছেন আজকের বিজ্ঞান হয়তো তার সত্যতা আর মানবে না। নতুন গবেষণা আরও নতুন নতুন তথ্য আমাদের কাছে উপস্থিত করেছে। কিন্তু এখানে সেটা আমাদের বিচার্য নয়। আমরা এখানে বরং যেটা দেখতে উৎসাহী সেটা হল কীভাবে সমাজবিদ্যা, নৃবিদ্যা প্রথম যুগে বাংলা ভাষায় রূপান্তরিত হচ্ছে। এই রূপান্তরে ঠিক কোন জায়গায় ভাষা ও জ্ঞান নিজেদের মধ্যে আপোশ করছে, কীভাবেই-বা ভাষা এই নতুন জ্ঞানসমূহকে আয়ত্ত করছে।

৩. বাংলা রচনায় পেশাদার নৃতাত্ত্বিকরা
আগেই বলেছি, বিশ শতকে বাংলা পত্রপত্রিকায় পেশাদার নৃতাত্ত্বিকরাও তাঁদের বিষয় নিয়ে লিখতে আরম্ভ করেন। এ বিষয়ে যাঁর নাম সর্বপ্রথম উল্লেখ করতে হয় তিনি হলেন শরৎচন্দ্র রায়। তিনি তাঁর ইংরেজি রচনার তুলনায় বাংলায় কমই লিখেছেন, কিন্তু নিজের গবেষণার কথা বাংলা পত্রিকায় সহজভাবে লিখতে শুরু করেন ১৯১৩ সাল থেকে। শরৎচন্দ্র রায় (১৮৭১–১৯৪২) শুধুমাত্র নৃতত্ত্ববিদই ছিলেন না, পুরাতত্ত্ব সম্বন্ধেও তাঁর অনুসন্ধান ছিল গভীর ও ব্যাপক। তিনি রাঁচিতে ওকালতি করতেন এবং সেইজন্য রাঁচিকেই নিজের আবাসস্থল করে নিয়েছিলেন। এই রাঁচিকে কেন্দ্র করেই পুরো ছোটোনাগপুর অঞ্চলে নৃতত্ত্ব, জাতিতত্ত্ব, পুরাতত্ত্ব সম্বন্ধীয় তাঁর অনুসন্ধান ও গবেষণা ব্যাপ্তিলাভ করে। প্রায় পঞ্চাশ বছর তিনি সেখানে ওরাওঁ, মুন্ডা, হো, খেড়ি, পড়িহা, কুরমি প্রভৃতিদের নিয়ে অনুসন্ধান, পর্যবেক্ষণ, গবেষণা করেছিলেন। তিনি স্থানীয় আদিবাসীদের ভাষা শিখে, তাদের সঙ্গে ঘনিষ্ঠভাবে মিশে, তাদের আচার-আচরণ, রীতিনীতি, ধর্ম-সংস্কৃতি, জীবনযাপন প্রণালী, সামাজিক পরিবেশ, ইতিহাস-ঐতিহ্য, আর্থিক অবস্থা, একান্তভাবে অনুধাবন করেছিলেন। ভারতে নৃতত্ত্বচর্চার বিখ্যাত পত্রিকা Man in India তিনি ১৯২১ সালে প্রতিষ্ঠা করেন এবং নিজের মৃত্যুকাল পর্যন্ত অত্যন্ত যোগ্যতার সঙ্গে এই পত্রিকার সম্পাদনা করে গেছেন। অধ্যাপক জে এইচ হাটন, যিনি নিজে ভারতের জাতি-ব্যবস্থা সম্পর্কে একজন বিশেষজ্ঞ ছিলেন, ১৯৩৮ সালে ইন্ডিয়ান অ্যানথ্রোপলজিকাল ইনস্টিটিউট-এর বার্ষিক অধিবেশনে শরৎচন্দ্রকে ফাদার অফ ইন্ডিয়ান এথোনলজি বলে আখ্যাত করেন। আগেই বলেছি, শরৎচন্দ্র তাঁর বিষয় নিয়ে বাংলায় লিখেছিলেন এবং এই লেখাগুলি মূলত প্রকাশিত হয় প্রবাসী পত্রিকায়।৭৪ সেই লেখার কয়েকটি আমরা আলোচনা করব।

ছোটোনাগপুরের ওরাওঁ জাতি নামে প্রবাসী পত্রিকায় প্রকাশিত এই ধারাবাহিক রচনাটিতে শরৎচন্দ্র প্রচলিত কাঠামো অনুসরণ করে ওরাওঁদের পরিচয় দিয়েছেন। এখানে ওরাওঁদের যে-সব বিষয়গুলি সম্পর্কে বিবরণ পাচ্ছি তা হল : শারীরিক গঠন ও শারীরিক দক্ষতা, গৃহ, গ্রাম, গ্রামের পরিবেশ, খাদ্য, পরিচ্ছদ, নারীদের পোশাক ও অলংকার, বাদ্যযন্ত্র, উপজীবিকা। এ ছাড়া তিনি আলোচনা করেছেন ওরাওঁদের ধর্মবিশ্বাস, ঠাকুর-দেবতা, ভূতপ্রেত। তিনি লিখেছেন : ওরাওঁ-এরা ভুঁইহার ও রাইয়ৎ-এই দুইটি সামাজিক বিভাগে বিভক্ত। যাহারা জঙ্গল কাটিয়া গ্রাম স্থাপনা করিয়াছিল তাহাদের বংশধরেরা ভুঁইহার নামে পরিচিত। জঙ্গল কাটিবার সময় জঙ্গলের ভূতপ্রেতগণের শান্তিসুখে বাধা পড়িয়াছিল, তাই মধ্যে মধ্যে প্রেতাত্মাদিগকে বলি প্রদান করিবার ভারটা ভুঁইহারদের উপর আসিয়া পড়িয়াছে। এই ভূতগুলিকে খুঁট-ভূত বলা হয়। . . . জমিতে এক স্থানে একটি কাঠের খোঁটা পুঁতিয়া প্রেতাত্মার আবাসস্থলটি চিহ্নিত করিয়া রাখা হয়।৭৫ তিনি লিখেছেন, প্রধান প্রধান ভূত ছাড়া ছোটোখাটো ভূত, প্রেতাত্মা অসংখ্য আছে, এদের কোনো নির্দিষ্ট বাসস্থান নেই, বৈরভাবটাই এদের মধ্যে প্রবল। জন্ম, মৃত্যু, বিবাহ ও অন্যান্য সময় ওরাওঁরা যে-সব সামাজিক আচার ও অনুষ্ঠান করে তার অধিকাংশই এইসব সংখ্যাতীত ছোটো ভূতের শত্রুতা এড়াবার জন্য। শরৎচন্দ্র ওরাওঁদের জন্ম, বিবাহ, গর্ভ, অন্ত্যেষ্টি প্রভৃতি অনুষ্ঠানের বিবরণ দিয়েছেন। ওরাওঁদের ঐতিহ্য নামে অন্য একটি লেখায় শরৎচন্দ্র ওরাওঁদের ইতিহাস খোঁজার চেষ্টা করেছেন। তিনি লিখেছেন : ঐতিহ্যকে মানিতে হইলে ওরাওঁ জাতির আদি নিবাস যে দাক্ষিণাত্যে ছিল এ কথাটি মানিয়া লইতে হয়। দাক্ষিণাত্যের অধিবাসীদিগের সহিত ইহাদের জাতিগত এবং ভাষাগত অনেক সাদৃশ্যও আছে।৭৬ এখানে শরৎচন্দ্র ওরাওঁদের কিংবদন্তি, লোককথা, লোকইতিহাসকে আশ্রয় করে তাদের ইতিহাস বলার চেষ্টা করেছেন, তাদের লোককথা অনুযায়ী কীভাবে তারা উত্তর ভারতের নন্দনগড়, পিপড়িগড় প্রভৃতি স্থান থেকে বিহারের সাহাবাদ হয়ে রোহিতাস্য বা রোটাস অধিত্যকায় আশ্রয় নেয়। যুদ্ধবিগ্রহের পর রোটাস দুর্গ পরিত্যাগ করে দুর্ভেদ্য বনের মধ্যে দিয়ে কোয়েল নদীর তীর ধরে তারা প্রথমে পালামৌ এবং তারপর ছোটোনাগপুরে এসে উপনিবেশ স্থাপন করে। ওরাওঁরা তাদের নিজেদের ইতিহাস যেভাবে বলে শরৎচন্দ্র সেই ইতিহাসকেই বিবৃত করেছেন। ঠিক একইভাবে তিনি মুন্ডাদের কিংবদন্তি আশ্রয় করে মুন্ডা জাতির ইতিহাস বলেছেন।৭৭

অন্যদের মধ্যে ওরাওঁদের পুজোপার্বণ নিয়ে লিখেছেন যতীন্দ্রনাথ মুখোপাধ্যায়।৭৮ ধান চাষের আগে ও পরে ওরাওঁরা কী-কী উৎসব করে থাকে তার বিবরণ দিয়েছেন তিনি। দু-টি পূজার বিবরণ দিয়েছেন-একটি শস্য বপনের আগে, নাম বন-গাড়ি, এবং ধান পেকে উঠলে নওয়াখানি বা নবান্ন। প্রথমে পুজোর আগে গ্রামের দেবীমণ্ডপে গাঁওয়া দেওতি বা গ্রাম্য দেবতার পুজো করে এবং বীজ বপনের আগের দিন নিজের বাড়িতে গৃহদেবতা “বুঢ়াবুঢ়ি”র কাছে সাদা মুরগি ও মদ দেয়। শরৎচন্দ্রের মতো যতীন্দ্রমোহনও বলেছেন যে, ওরাওঁরা নানা অপদেবতায় বিশ্বাস করে। বুঢ়াবুঢ়ির পুজোর সময় খুব সাবধানে থাকে এবং চলাফেরা করে, যেমন রাস্তায় চলিবার সময়, কোনোরূপ শব্দ করা একেবারে নিষিদ্ধ। খুব সতর্কতার সহিত পশ্চাৎদিকে না চাহিয়া চলিয়া যাইতে হয়। কারণ ওরাওঁদের বিশ্বাস যে, সেই সময়ে তাহাদের গৃহদেবতা বুঢ়াবুঢ়ির প্রতিকূল যে সকল দেবতা ও অপদেবতারা আছে, তাহারা উহাদের সৌভাগ্যের পথে বাধা-বিঘ্ন ঘটাইয়া অমঙ্গল করিতে পারে। তাহারা (অপদেবতারা) উহার পিছনে-পিছনে যাইতে থাকে। সেইজন্যই পশ্চাৎদিকে দৃষ্টি ফিরানো বারণ, পাছে তাহাদের সহিত “চোখাচোখি” হইলে অনিষ্ট হয়।৭৯ এই ছোটোনাগপুরের হো-দের নিয়ে লিখেছেন পরমেশপ্রসন্ন রায়। তিনি হো-দের কিংবদন্তি আলোচনা করে বলেছেন, সিংভূমের হো-জাতি কোলদেরই এক শাখা। লিখেছেন : ছোটোনাগপুরের অনার্যদিগকে আমরা সাধারণত ধাঙ্গড় বলিয়া থাকি। প্রকৃত নাম কোল। কোলদের তিন শ্রেণি বলা যাইতে পারে। প্রথম মুন্ডারি; ইহারা রাঁচি ও হাজারিবাগে বাস করে। দ্বিতীয় ভূমিজ; ইহারা মানভূম ও ধলভূমে এবং কতকটা হিন্দু ভাবাপন্ন। তৃতীয় লড়াই-কোল বা হো জাতি; ইহারা সিংভূমের পার্বত্য প্রদেশে বাস করে। ইহা ছাড়া ওরাওঁ বলিয়া আর এক জাতি আছে। সিংহভূম জেলা ছোটোনাগপুরের দক্ষিণ পূর্ব অংশে অবস্থিত। ইহার প্রায় চারিদিকেই পাহাড়, এজন্য এ জেলার কোলগণ (হো-জাতি) অন্য স্থানের কোলদের অপেক্ষা অসভ্য, উগ্র এবং কতকটা “যুদ্ধং দেহি” ভাবাপন্ন।৮০ লেখক এই রচনায় হো-দের পৃথিবী সৃষ্টি সম্পর্কে গল্প শুনিয়েছেন, হো-দের কিলি বা গোত্রের বিবরণ দিয়েছেন, পোশাক পরিচ্ছদ, উলকি, সন্তান জন্ম, নৃত্যগীত, হো ভাষার নমুনা এইসব কিছুরই একটা ধারণা পাঠকদের দিতে চেষ্টা করেছেন।

আর এক প্রথিতযশা ও পেশাদার নৃতাত্ত্বিক নির্মলকুমার বসু (১৯০১–১৯৭২) বাংলায় লিখেছেন অনেক। তাঁর নৃতত্ত্বচর্চা বিষয়ে আলাদা করে অন্য একটি অধ্যায়ে বিশেষভাবে আলোচনা করেছি। এই অধ্যায়ের ধারাবাহিকতা বজায় রাখতে এখানে তাঁর কয়েকটি রচনার সংক্ষিপ্ত বিবরণ দেব। নির্মলকুমার এক সময় নৃতত্ত্বের শাখা প্রগৈতিহাসিক নৃতত্ত্বের গবেষণায় যুক্ত ছিলেন এবং কলকাতা বিশ্ববিদ্যালয়ের একটি দলের সদস্য হিসেবে ময়ূরভঞ্জ উৎখননে যোগ দিয়েছিলেন। সেই ময়ূরভঞ্জ নিয়ে তিনি প্রবাসী পত্রিকায় ময়ূরভঞ্জ রাজ্যে প্রাচীনকালের মানব নামে একটি প্রবন্ধ লেখেন। এই রচনায় নির্মলকুমার শুধুমাত্র ময়ূরভঞ্জের প্রাচীন মানুষ, তাদের পাথুরে অস্ত্র ইত্যাদির কথা বলেননি, একই সঙ্গে সেই অঞ্চলের আজকের মানুষের কথাও বলেছেন, তারা পুরোনো দিনের পাথরকে কী দৃষ্টিতে দেখে তারও বিবরণ দিয়েছেন : আমরা যে-সকল পাথরের অস্ত্র মাটি খুঁড়িয়া পাইয়াছিলাম, তাহা লইয়া খাড়িয়া, বাথুড়ি, ভূমিজ প্রভৃতি সকলের সঙ্গেই আলোচনা করিতাম। আজকাল সকল জাতিই লোহার যন্ত্রাদি ব্যবহার করে। পাথরের মতো যাঁতা, শিল-নোড়া, থালা, বাটি ও তেল পিষিবার জাঁতার অংশবিশেষ নির্মিত হয়। সেইজন্য পুরাকালের পাথরের অস্ত্রগুলি ইহাদের নিকট সম্পূর্ণ অপরিচিত বস্তু। তাহারই মধ্যে যেগুলি ঘষিয়া মাজিয়া পালিশ করা হইত, ময়ূরভঞ্জের গ্রামাঞ্চলের লোকে এখনও সেগুলিকে সংগ্রহ করিয়া থাকে। তবে পূর্বকালে লোকে নিত্য প্রয়োজনের জন্য উহা ব্যবহার করিত, ইহারা তাহার লৌকিক ব্যবহার কিছু জানে না। এগুলিকে অলৌকিক পদার্থ বলিয়া কল্পনা করে। পালিশ করা পাথরের কুঠারকে উড়িয়া ভাষায় চড়কপাথর বলে, ইহার অর্থ বাজ-পাথর। ইহাদের ধারণা বজ্রপাতের সময়ে মাটির উপর একখণ্ড এইরূপ পাথর বর্ষিত হয়। অনেকের বিশ্বাস চড়কপাথর কুড়াইয়া পাইলে ঘরে রাখা উচিত, তাহাতে গৃহস্বামীর মঙ্গল হয়।৮১ নির্মলকুমার এই রচনায় খুব সুন্দরভাবে প্রাক-ইতিহাস ও সাংস্কৃতিক নৃতত্ত্বের মেলবন্ধন ঘটিয়েছেন। তিনি প্রাগৈতিহাসিক মানুষের কথা বলেছেন আবার তাদের অস্ত্রশস্ত্র নিয়ে আদিবাসীদের কী বিশ্বাস তার কথাও বলেছেন।

নির্মলকুমার জুয়াঙ্গদের নিয়ে অনেকদিন গবেষণা করেছেন। জুয়াঙ্গদের কথা তাঁর হিন্দুসমাজের গড়ন (১৩৫৬) বইটিতে আছে। সাধারণ পাঠকদের জন্য একটি সংক্ষিপ্ত লেখায় তিনি এদের কথা বলেছেন, কিন্তু বলেছেন তাঁর অনবদ্য স্টাইলে। খানিকটা ভ্রমণকাহিনির ঢঙে, খানিকটা নৃতাত্ত্বিক বিবরণের রীতিতে। অরণ্য, নদী, হরিণের বর্ণনা দিয়েছেন, আবার জুয়াঙ্গদের কাজকর্ম, গ্রাম, পুজো, এসবের কথাও বলেছেন।৮২ ময়ূরভঞ্জের পার্বত্য জাতির উপর এর আগে লিখেছেন ফণীন্দ্রনাথ বসু। তিনি এখানে ভুঁইয়া, পুরাণ, বাথুড়ি, ভূমিজ, পান প্রভৃতিদের বিবরণ দিয়েছেন। এইসব জাতিদের মধ্যে বিভিন্ন শ্রেণি এবং বিশেষ করে এদের উপর হিন্দুদের প্রভাব নিয়ে তিনি আলোচনা করেছেন। তিনি লিখেছেন : একটু মজা এই যে ভুঁইয়া পুরাণ ও বাথুড়িদেরও দেহুরি পুরোহিত আছে, আবার উড়িয়া ব্রাহ্মণ পুরোহিত আছে। যখন হিন্দু দেবদেবীর পূজা হওয়া দরকার, তখন ব্রাহ্মণ এসে শাস্ত্রবিধান মতো পূজা করে, কিন্তু যখন নিজেদের জাতীয় পূজার দরকার তখনই দেহুরির ডাক পড়ে। সেজন্য এদের পূজা পার্বণের মধ্যে দু-টি স্তর আমরা পাই, এক স্তর হচ্ছে হিন্দু সমাজ থেকে আমদানি, আর এক স্তর হচ্ছে এইসব জাতির উপর নিজের প্রভাব বিস্তার . . . তেমনি এদের যে আদিম পূজা তাও ওই দেশের হিন্দুসমাজে প্রবেশ করেছে।৮৩ এঁদের চেয়েও আগে বাংলা পত্রিকায় ওড়িষ্যার আদিম অধিবাসীদের নিয়ে লেখেন ভূপতিভূষণ মুখোপাধ্যায়।৮৪ এই রচনায় তিনি মূলত বর্ণনা দিয়েছেন ভুঁইয়াদের, বিশেষত তাদের বিবাহ, গীত, পরিচ্ছদ, খাদ্যাভ্যাস ইত্যাদির।

বাঙালির ঘরের খুব কাছে থাকে সাঁওতালিরা। সুতরাং সাঁওতালদের সম্বন্ধে অনেক বেশি আলোচনা হবে এতে আশ্চর্যের কিছু নেই। ১৮৮৮ সালে রামব্রহ্ম সান্যাল, সখা পত্রিকায় সাঁওতালদের একটা ছোটো বিবরণ দেন।৮৫ তারপর তাদের জীবন, আচার-আচরণ, পূজা-পদ্ধতি, গ্রাম, পুরাণ, গান নিয়ে অনেক লেখা প্রকাশিত হয়েছে, যার কয়েকটা আমরা এখানে আলোচনা করব। রামব্রহ্ম সান্যাল সখা পত্রিকায় এইভাবে তাঁর রচনা শুরু করেন : সখার পাঠক পাঠিকা! সাঁওতালের নাম তোমরা অনেকেই শুনিয়াছ; ধাঙ্গড়, পাহাড়ি এবং কোলদিগের মত ইহারাও ভারতের আদিম অধিবাসী। বাঙ্গালার পশ্চিম সীমান্তে যে সকল জঙ্গল এবং পাহাড় আছে সাঁওতালেরা সেই সকল জঙ্গল এবং পাহাড়ে বাস করে।৮৬ এরপর তিনি লিখেছেন, সাঁওতালদিগের মধ্যে প্রায়ই কাহারও গোঁফ দাড়ি দেখিতে পাওয়া যায় না। তোমরা মনে করিও না যে, ইহারা গোঁফ দাড়ি কামাইয়া ফেলে, ইহাদের গোঁফ দাড়ি উঠেই না।৮৭ তিনি বলেছেন সাঁওতালরা অলস নয়, সেইজন্য তাদের মধ্যে অভাব দেখা যায় না, নিজের পরিবারের জন্য যতই পরিশ্রম করতে হোক, সাঁওতালরা তা প্রফুল্ল চিত্তে স্বীকার করে, প্রাণান্তে অপরের দাসত্ব স্বীকার করে না। তারা যদি শিক্ষার সুযোগ পেত তাহলে মণি-কাঞ্চন যোগ হত। লিখেছেন : পাঠক পাঠিকা! তোমরা সৌভাগ্যক্রমে বিদ্যালয়ে শিক্ষক মহাশয়দিগের নিকট হইতে যে সকল সৎশিক্ষা পাইতেছ, সাঁওতালরা তাহা পায় নাই। যদিও তাহাদিগের চরিত্রে অনেক দোষ দেখিতে পাওয়া যায়, তত্রাচ তাহাদিগের মধ্যে এমন সকল সদগুণ আছে যাহা তোমাদিগের অনুকরণীয়। যদি যথার্থ মনুষ্যত্ব লাভ করিতে চাও তাহা হইলে তোমরাও সাঁওতালদিগের মত শ্রমদক্ষ এবং ধৈর্য্যশীল হও এবং আত্মনির্ভর শিক্ষা করো।৮৮ প্রভাসচন্দ্র রায় বিশ শতকের শুরুতে সাঁওতালদের পৃথিবী গঠন সংক্রান্ত প্রবাদ, ধর্ম ও দেবতা, রীতিনীতি, বিবাহপ্রথা এবং বিদ্রোহের বিবরণ তাঁর পার্বত্য-কাহিনী গ্রন্থে সংকলিত করেছিলেন। সাঁওতালগণের বিবরণ নামে একটি প্রবন্ধে তিনি সাঁওতালদের ভাষা নিয়ে আলোচনা করেছেন।৮৯ তিনি এই প্রবন্ধে কীভাবে সাঁওতালি ভাষায় বিশেষণের সঙ্গে শব্দ সংযুক্ত হয়ে ক্রিয়ার সূচনা করে, ক্রিয়ার সঙ্গে শব্দ যোগ হয়ে কাল সূচনা করে, লিঙ্গ, বচন ইত্যাদি আলোচনা করেছেন। কীভাবে সাঁওতালরা সংখ্যা গণনা করে তারও পরিচয় দিয়েছেন। সত্যেশচন্দ্র গুপ্ত সাঁওতালি ভাষায় সংস্কৃত ও প্রাদেশিক ভাষার প্রভাব নিয়ে আলোচনা করেছেন। তাঁর মতে, সাঁওতালি ভাষায় ইংরেজি, বাংলা, হিন্দি শব্দ ঢুকে পড়েছে, তাদের ভাষাও আর সমস্ত ভাষার মতো মিশ্রভাষা, যদিও প্রচলিত সাঁওতালি ভাষায় সংস্কৃত শব্দই সর্বাপেক্ষা বেশি-সংস্কৃত বা সংস্কৃতমূলক। পূর্বেই বলেছি যে অনেক বাংলা, হিন্দি ও ওড়িয়া শব্দ সাঁওতালি ভাষার সম্পদ বৃদ্ধি করেছে।৯০

সাঁওতাল জীবন নিয়ে লিখেছেন বিভূতিভূষণ গুপ্ত।৯১ তিনি সাঁওতালদের আবাসস্থল, খাদ্যাভাস, পঞ্চায়েত, জন্ম, বিবাহ, বিভিন্ন পূজাপার্বণ, অপদেবতা ও ভাষা সম্পর্কে লিখেছেন। প্রমথনাথ চট্টোপাধ্যায় সাঁওতাল গ্রাম ভ্রমণের বিবরণ দিয়েছেন।৯২ প্রমথনাথ অবস্থা বিপাকে সাঁওতালদের গ্রামে থাকতে বাধ্য হন। কীভাবে তাঁর সঙ্গে সাঁওতালদের প্রথম মোলাকাত হল তার বিবরণ বেশ আকর্ষণীয়। সাঁওতাল গ্রামে প্রবেশ করার সময় কী প্রকারে তাহাদের সম্ভাষ করিব ভাবিতে লাগিলাম-একটা বুদ্ধি চট করিয়া জোগাইল। আমার তখন নস্য লওয়া অভ্যাস ছিল (এখনও আছে)। নস্যের ডিবেটা বাহির করিলাম এবং সকলকে বলিলাম “হাত পাত”। নিজ হস্ত প্রসারণ করিয়া দেখাইয়া দিলাম। কিছুমাত্র দ্বিধা না করিয়া গম্ভীরভাবে তাহারা হাত পাতিল। আমি একটু-একটু নস্য লইয়া সকলের হাতে দিলাম। তাহারা নস্য লইয়া কী করিবে তাহা জানিত না, আমি তাহাদের সম্মুখে একটু নস্য লইলাম এবং বলিলাম “এইরকম কর”। তাহারা দ্বিরুক্তি না করিয়া তাহাই করিল-তাহার পর যাহা হইল তাহা বর্ণনা করা আমার পক্ষে অসাধ্য। হাঁচির সঙ্গে-সঙ্গে হাসির ফোয়ার খুলিল . . . তাহারা বুঝিল যে স্কুলের ডেপুটি একটি অদ্ভুত জীব নয়, তাহাদেরই মত মানুষ।৯৩ দিনাজপুরের সাঁওতালদের বিবরণে নরেন্দ্রনাথ রায় জানিয়েছেন সাঁওতালরা প্রথমে এখানে জংলা অনাবাদি স্থানে এসে জঙ্গল পরিষ্কার করে জমি আবাদ করে এবং এদের মাধ্যমে অনাবাদি জমিতে চাষবাস বাড়তে থাকে। তিনি এদের ধর্মবিশ্বাস নিয়ে আলোচনা করেছেন, বলেছেন ইংরেজরা এদের অ্যানিমিস্ট আখ্যা দিয়েছে কিন্তু দিনাজপুর জেলার সাঁওতালদিগকে এখন আর অ্যানিমিস্ট বলা যায় কি না সন্দেহ। তাহাদিগের ধর্মবিশ্বাস দেখিতেছি অনেকটা হিন্দুর প্রচলিত ধর্মবিশ্বাসের মতোই হইয়াছে। হাড়ি-বাগদি প্রভৃতির ধর্মবিশ্বাসের সহিত ইহাদের ধর্মবিশ্বাসের একটা আকাশ-পাতাল প্রভেদ মালুম হয় না। আচার-ব্যবহার দেখিয়া ইহাদিগকে অহিন্দু বলা চলে না। এই জেলার বহু সংখ্যক সাঁওতাল দেখিতেছি কালীপূজাও করিয়া থাকে।৯৪ এই প্রসঙ্গে তিনি স্থানীয় বাঙালি উকিল কাশীশ্বর চক্রবর্তীর কথা বলেছেন, যিনি প্রায় সাত-আটশো সাঁওতালকে সত্যং শিবং সুন্দরং মন্ত্র দিয়ে হিন্দু করেছেন এবং সাঁওতালরা তাঁকে গুরু মানে। এই জেলার সাঁওতালগণ দলে দলে চক্রবর্তী মহাশয়ের নিকট হইতে উক্ত মন্ত্র লইয়া হিন্দু হইতেছে।৯৫ প্রশ্ন করেছেন : লক্ষাধিক সাঁওতাল যখন হিন্দু বলিয়া পরিচিত হইতে চায় এবং হিন্দু সভ্যতার আওতায় থাকিতে চায় তখন হিন্দু সমাজের ও হিন্দু সভ্যতার ধুরন্ধরদিগের কি এই বিষয়ে কিছু কর্তব্য নাই।৯৬ সাঁওতালদের বাদনা উৎসবের বেশ বিস্তারিত বর্ণনা পাওয়া যায় রণেন্দ্রবিজয় দাসের লেখা সাঁওতালদের পূজা-পদ্ধতি রচনায়।৯৭

এবার আসি সাঁওতালদের পুরাণ ও গানের প্রসঙ্গে। সাঁওতালদের পুরাণ নিয়ে ১৯২২ সালেই বসন্তকুমার চট্টোপাধ্যায় সাঁওতাল পুরাণ নামে একটি রচনা লিখেছিলেন।৯৮ এখানে তিনি সাঁওতালদের সৃষ্টিতত্ত্ব সম্পর্কিত কাহিনি বলেছেন। এর সঙ্গে যোগ করেছেন জন্মান্তরবাদ, তামাকের উৎপত্তি, হরিচন্দ ও ষোলো-শত গোপিনীর কাহিনি। সরসীলাল সরকার-এর কথা আগেই বলেছি। তিনি সাঁওতালদের কিছু গান প্রকাশ করেন সাহিত্য-পরিষৎ-পত্রিকা-য় ১৯০৯ সালে। সরসীলাল আক্ষেপ করেছেন যে, বাঙালি এদের প্রতি একবার ফিরেও তাকায় না, হিন্দু ভ্রাতৃগণ ইহাদের দিকে মুখ ফিরাইয়া তাকাইয়া ইহাদের অবজ্ঞা-প্রদর্শন ব্যতীত সুখে দুঃখে কখনও সহানুভূতি প্রকাশ করিয়াছেন এরূপ মনে হয় না।৯৯ তিনি লিখেছেন : সাঁওতাল জাতির গান তাহাদের জীবনের একটি প্রধান অঙ্গ। ইহারা পরিশ্রমশীল, কর্ম করিতে করিতে শ্রমভার লাঘবের জন্য গান করিয়া থাকে, বিশ্রামের সময় সংগীত উপভোগ করাই ইহাদের একটি প্রধান আনন্দ। বিবাহ এবং উৎসবাদির সময় দলবদ্ধ হইয়া বাজনার সহিত নৃত্য করিয়া গান করাই ইহাদের প্রধান স্ফূর্তি।১০০ সন্তোষচন্দ্র মজুমদার (১৮৮৪–১৯২৬) ছিলেন রবীন্দ্রনাথের সুহৃদ শ্রীশচন্দ্র মজুমদারের পুত্র এবং শান্তিনিকেতন ব্রহ্মচর্যাশ্রম বিদ্যালয়ের প্রায় সূচনাকালের ছাত্র। রথীন্দ্রনাথের সঙ্গে আমেরিকায় কৃষিবিজ্ঞান শিক্ষা করে শান্তিনিকেতনে ব্রহ্মচর্যাশ্রম বিদ্যালয়ে শিক্ষকতা করতেন। রথীন্দ্রনাথই তাঁকে এই পদে নিযুক্ত করেছিলেন। তিনি বহু সাঁওতালি গান সংগ্রহ করে গদ্যে সেগুলির বাংলা অনুবাদ করেছিলেন, কিছু গান ইংরেজিতেও অনুবাদ করেন। তাঁর অকাল মৃত্যুর অনেক বছর পর বিশ্বভারতী পত্রিকা-য় তাঁর সংগৃহীত গানের একটি অংশ মুদ্রিত হয়, এর সঙ্গে মুদ্রিত হয় সাঁওতাল-প্রসঙ্গের আলোচনা উপলক্ষে প্রবাসী পত্রিকায় (শ্রাবণ ১৩৩২) সাঁওতালি গান সম্পর্কে তাঁর মন্তব্য।১০১ সন্তোষচন্দ্র লিখেছেন সাঁওতালদের উপর জমিদার, মহাজনদের অত্যাচার বেড়েই চলেছে, জমিদাররা এদের দিয়ে অনুর্বর কঙ্করময় অমসতল জমি বহু পরিশ্রমে উর্বর জমিতে পরিণত করিয়ে তা এদের হাত থেকে ছিনিয়ে নিয়ে অন্যকে উচ্চহারে বিলি করেন। তথাপি ইহাদের জীবনযাত্রার মধ্যে যে সংযম, যে শান্তি, যে সৌন্দর্য এবং অনাবিলতা আছে, সভ্যতাভিমানী খুব অল্প মানব-সমাজেই তাহা সুলভ। ইহারা দরিদ্র, কিন্তু বর্বর নহে।১০২ সাঁওতালদের গান সম্পর্কে সন্তোষচন্দ্র লিখছেন : কিছুকাল হইতে সাঁওতালি প্রেমের এবং বিবাহের গান আমি সংগ্রহ করিতেছি। সংগৃহীত চার পাঁচ শত গানের মধ্যে এমন কিছু পাই নাই যাহাকে অশ্লীল অথবা ইতর বলা চলে। সব ভাষাতেই অল্পাধিক পরিমাণে অশ্লীল গান প্রচলিত থাকে, সাঁওতালি ভাষাতেও আছে-এই শ্রেণির গান “বীরগান” নামে পরিচিত। সাঁওতালি ভাষায় “বীর” শব্দের অর্থ জঙ্গল-বৎসরের মধ্যে দুই-একবার যখন ইহারা শিকারে যায়, গভীর জঙ্গলের মধ্যে পুরুষেরা তখন এই সকল গান গাহিয়া থাকে। এ দলে মেয়েরা কখনও থাকে না। অল্পবয়স্ক ছেলেদেরও এখানে প্রবেশ নিষেধ। . . . বস্তুতপক্ষে মদ্যপানে বিহ্বল কোনো সাঁওতালও এ ধরনের কোনো গান গ্রামে কাছাকাছি গাহিলে কঠিন সামাজিক দণ্ড ভোগ করে এবং এ অপরাধে আট দশ বছরের মধ্যে গ্রামে দুই-একজনকেও অপরাধী হইতে শোনা যায় না।১০৩ এবার সব শেষে সন্তোষচন্দ্রের অনুবাদ থেকে কয়েকটি সাঁওতালি গানের উল্লেখ করি :

আমাদের দেশে তো মহুয়াগাছের অভাব নেই,
দুপুরে বিকালে সব সময়েই তো মহুয়া ঝরে পড়ছে।
বাতাস হিংসুটে, রোদ্দুরটা অলস-
প্রিয়, গরম বাতাসের দিনে আজ মহুয়া না-ই কুড়লে।

নদীর পাড়ে পাড়ে সুপুরুষটি তো বেশ শিস দিয়ে ফিরছ।
শরীরের সাজ দেখে আর কী করব।
ঘরে তোমার না আছে ধন, না আছে অন্ন।

ভোরে জল আনতে গিয়েছিলুম, মা-পিছন ফিরে দেখলুম,
রেড়িগাছের ডগাগুলো কে ভেঙে দিয়েছে।
বড়ো পাথরের চাতালটার উপর স্নান করে মাথা ঘসে
নিজের ছায়ার দিকে চাইলুম।
যৌবন তো আর আমার নেই।

পথে পথে চলেছি, মাঝ সড়কে এসে দাঁড়ালুম।
এর আশেপাশে কোথাও থাকো যদি
তোমার পিতল-বাঁধানো বাঁশিটি
একবার বাজাও তো জীবন।

আমরা তাহলে দেখছি বিশ শতকে বাঙালির জানার পরিধি ক্রমশ বিস্তৃত হচ্ছে, নিজের গণ্ডির বাইরে অন্য মানুষ, অন্য সংস্কৃতি, অন্য ধরনের জীবন, ধর্ম, আচার-অনুষ্ঠান জানার মধ্যে দিয়েই বাঙালির চিন্তায় নৃতত্ত্বের অনুপ্রবেশ। অন্য জাতির বিবরণ, তার পরিচয় বাংলা ভাষায় বিবৃত করার এই যে প্রচেষ্টা, এর মধ্যে পেশাদার নৃতাত্ত্বিকরা সংখ্যায় বেশি নন। যাঁরা এই বিষয় নিয়ে লিখছেন তাঁরা বিভিন্ন পেশার মানুষ, তাঁদের শিক্ষা, বিশেষজ্ঞতা, অভিজ্ঞতা ভিন্ন ভিন্ন এবং নিজেদের চিন্তাবুদ্ধি মতো এইসব মানুষদের নিয়ে লিখেছেন। সাঁওতালদের নিয়ে একদম প্রথম দিকে লিখেছিলেন যে রামব্রহ্ম সান্যাল (১৮৫০–১৯০৮) তিনি ছিলেন জীববিজ্ঞানী, কলকাতা পশুশালার প্রথম তত্ত্বাবধায়ক এবং একজন উদ্ভিদবিদ। সুনীতিকুমার চট্টোপাধ্যায় ছিলেন ভাষাতত্ত্ববিদ, প্রবোধচন্দ্র সেন ছিলেন ছান্দসিক, স্বর্ণকুমারী ছিলেন সাহিত্যিক, সন্তোষচন্দ্র শিক্ষক, অমূল্যচরণ ছিলেন বিশ্বকোষ রচয়িতা, এ-রকম আরও অনেকের সাক্ষাৎ পেয়েছি এই আলোচনায়। অর্থাৎ বিশ শতকে এক সাধারণ জ্ঞানের অঙ্গ হিসেবেই এই জাতি পরিচয়গুলি লিখিত হয় এবং পরোক্ষভাবে এই বিবরণগুলির মাধ্যমে নৃতত্ত্বচর্চা বিকশিত হয়। আমি আগে বলেছি, নৃতত্ত্বচর্চার সঙ্গে ভ্রমণকাহিনি, পরিব্রাজন এইসব কিছুর একটা সম্পর্ক আছে। এই আলোচনায়ও আমরা সেই গোত্রের বেশ কিছু রচনা দেখেছি। সবচেয়ে বড়ো কথা হল এই রচনাগুলি প্রকাশিত হয়েছিল সাধারণ পাঠকের জন্য প্রকাশিত বাংলা পত্রপত্রিকায়। নিশ্চয়ই এই আশা করে যে পাঠক বাঙালি সংস্কারমুক্ত হবে, তার দৃষ্টিভঙ্গি প্রসারিত হবে, সে হবে উদারচেতা।

৪. পঞ্চানন মিত্র ও বিশ শতকের প্রারম্ভে নৃতত্ত্বচর্চা
পঞ্চানন মিত্র (১৮৯২–১৯৩৬) কিন্তু প্রথমে নৃতত্ত্বের ছাত্র ছিলেন না। তিনি ছিলেন কলকাতা বিশ্ববিদ্যালয়ের ইংরেজি ভাষার ছাত্র। ছাত্রজীবন শেষ করে তিনি তিন বছর (১৯১৫–১৮) বঙ্গবাসী কলেজে ইংরেজি ভাষার অধ্যাপনা করেন। নৃতাত্ত্বিক জগতের সঙ্গে তাঁর যোগাযোগ হয় পি আর এস গবেষণাপত্র লেখার সময়-যার বিষয় ছিল Prehistoric Arts and Crafts of India. পরবর্তী সময়ে তিনি কলকাতা বিশ্ববিদ্যালয়ের নৃতত্ত্ব বিভাগের প্রধান অধ্যাপকের পদে আসীন হয়েছিলেন। নৃতাত্ত্বিক হিসেবে যখন তাঁর খ্যাতি প্রতিষ্ঠা পাচ্ছে ওই সময়, ১৯২৫ সালে, শাশ্বত সংবাদ নামে এক সাময়িক পত্রিকায় তাঁর বেশ কিছু লেখা প্রকাশিত হয়েছিল, যার বিষয় ছিল আদিম মানুষের ধর্মবিশ্বাস ও তার উৎপত্তি। এই বিষয়টি আলোচনা প্রসঙ্গে লেখক সমাজতত্ত্ব ও নৃতত্ত্ব দু-টি বিষয়ই গুরুত্ব সহকারে আলোচনা করেন। তাঁর প্রবন্ধের নামগুলি ছিল, ফ্রেজারের সমাজতত্ত্ব, ডুর্কহাইমের সঙ্ঘ ধর্মবাদ, লেভিব্রুলের জনমন ও ফ্রয়েডের সুপ্তমনবাদ, ডারুইনের জীববর্গোৎপত্তি তত্ত্ব ইত্যাদি।১০৪ আমার ধারণা বাংলা ভাষায় এমিল ডুরখাইম (১৮৫৮–১৯১৭) এবং লুসিয়েন লেভি-ব্রুহল (১৮৫৭–১৯৩৯) নিয়ে এই প্রথম আলোচনা হল। এই প্রসঙ্গে তিনি সিগমন্ড ফ্রয়েড ও জার্মান মনস্তত্ত্ববিদ উইলহেলম ভুন্ট (Wilhelm Wundt, ১৮৩২–১৯২০) এই দু-জনের গবেষণারও পর্যালোচনা করেন।

আদিম মানবের ধর্মবোধের উৎপত্তির কথা বলতে গিয়ে পঞ্চানন মিত্র প্রথমে হার্বার্ট স্পেনসার (১৮২০–১৯০৩) বর্ণিত সামাজিক বিশ্লেষণ দিয়ে শুরু করেন। তিনি বলেন, স্পেনসারের মতে ধর্মের উদ্ভবের হেতু হল-১) ভীতি, ব্যাধি, জরা, মৃত্যুভয়; ২) ভূতপ্রেতের ধারণা যা মানুষের স্বপ্নদৃষ্ট মূর্তি থেকে সৃষ্ট ও ৩) পূর্বপুরুষ পূজা। এই থেকেই ক্রমশ বৃক্ষ, পশু প্রভৃতির পুজো আরম্ভ হয়, যা একেশ্বরবাদে পরিণতি লাভ করে। লেখক, অবশ্য ভীতিই যে ধর্মভাবের প্রবর্তনের একমাত্র কারণ এ বিষয়ে সন্দেহ প্রকাশ করেন। এরপর তিনি Golden Bough (১৮৯০) গ্রন্থের বিখ্যাত লেখক জেমস জর্জ ফ্রেজার (১৮৫৪–১৯৪১)-এর তত্ত্ব আলোচনা করেন। তিনি বলেন ফ্রেজার আদিম মানবের মনকে প্রধানত দু-ভাবে আমাদের সামনে উপস্থিত করেন। প্রথম হল ম্যাজিকের সঙ্গে ধর্মের সম্পর্ক নির্ণয় করে এবং দ্বিতীয় টোটেমিজম ও এক্সোগামির সম্পর্কসূত্রে। ফ্রেজার বলেন ম্যাজিক ছিল আদিম যুগের বিজ্ঞান। এই প্রসঙ্গেই লেখক ফ্রেজারের সমাজতত্ত্ব আলোচনা করেছেন, যেখানে ফ্রেজার বিভিন্ন গোত্রের মধ্যে বিবাহ সম্পর্কের বিবরণ দিয়েছেন। ফ্রেজারের সমাজতত্ত্ববাদের বিপরীত দৃষ্টিকোণ হিসেবে লেখক উইলহেলম ভুন্টের মনস্তত্ত্ব সম্বন্ধে একটা ধারণা দিতে চেষ্টা করেছেন। ভুন্ট বলেছেন আদিম মানবের মধ্যে ভাব প্রবণতাই বেশি ছিল এবং ভাবের ঘোরেই তারা জগৎ পর্যবেক্ষণ করত, সুতরাং ফ্রেজারের সমাজতত্ত্ববাদ তাহার কাছে টিকিল না। পঞ্চানন মিত্র লিখেছেন : সমাজমন ও ব্যক্তিগত মন অন্যান্য দার্শনিকের ন্যায় একেবারে ভিন্ন না করিয়াও ভুন্ট বহু ব্যক্তির একত্র সমাবেশ, তাহাদের ভাব ও অনুষ্ঠানের আদান প্রদান ও তাহাদের পরস্পরের সম্বন্ধ ও সৃষ্টি ক্ষমতাই যে সভ্যতার মূল তাহাই বারবার দেখান। ভুন্ট স্পষ্টই দেখেন ধর্ম্ম ও পৌরাণিক ইতিকথার মূলে মানবমনের অন্তর্নিহিত ভাব ও ধারণাবলীর বহির্জগতে আরোপ মাত্র আর কিছুই নয়। এইরূপ ধর্ম্মের মানসিক ভিত্তি প্রায় ফ্রয়েডের চিন্তার সর্ব্বপ্রাধান্যের তুল্যমূলক।১০৫

ডুরখাইম সম্পর্কে আলোচনা প্রসঙ্গে লেখক বলেন যে টাইলর ও স্পেনসার আদিম মানুষের আচার-ব্যবহার ও অনুষ্ঠান আলোচনা করে এটাই বলতে চেয়েছেন যে তারা জড়বস্তুতে চৈতন্য আরোপ করত এবং জড়বস্তু পুজোই ছিল আদিম মানবের প্রকৃতি ও ধর্ম। অন্যদিকে ফরাসী সমাজতত্ত্ববিদ ডুর্কহাইমই প্রথমে মানবের যে দুটি চিন্তার ধারা আছে-একটি ব্যক্তিগত অপরটি সঙ্ঘগত এ কথার উপর বিশেষ জোর দেন। তিনি আরও বলেন যে স্বপ্ন, মোহ, আবেশ, ভ্রান্তি প্রভৃতি কতকগুলি অলীক ধারণার উপর যে শত সহস্র মানবপূজিত ভিন্ন ভিন্ন ধর্ম্মপন্থা গড়িয়া উঠিয়াছে ইহা কখনই সম্ভবপর নহে। ধর্মের মূলে একটি বাস্তব পদার্থ আছে-সেটা মানব সঙ্ঘমনের অনুভূতি। এই সঙ্ঘমনের প্রকৃতি ও গঠন প্রণালীর অনুসন্ধান দ্বারাই ধর্ম্মবিশ্বাস গঠনের তত্ত্ব পাওয়া যাইবে।১০৬ এখানে লেখক মূলত ডুরখাইমের The Elementary forms of Religious Life (১৯১২) বইটির কথা বলছেন, যেখানে ডুরখাইম ধর্মের উৎস হিসেবে কলেকটিভ রিপ্রেজেনটেশনের কথা বলেছেন। মনে রাখতে হবে পঞ্চানন মিত্র এ লেখা বাংলায় লিখছেন ডুরখাইমের মৃত্যুর মাত্র আট বছর পর, ১৯২৫ সালে। সমাজতত্ত্বের ছাত্ররা জানেন, লুসিয়েন লেভি-ব্রুহল, ডুরখাইমের অনুগামী ছিলেন এবং তিনিও ডুরখাইমের ধারা অনুসরণ করে বলেন যে আদিম মানুষের কলেকটিভ রিপ্রেজেনটেশন বস্তুত যুক্তি-পূর্ব (pre-logical) এবং রহস্যময় [How Natives Think (১৯১০) এবং Primitive Mentality (১৯২২)]। পঞ্চানন মিত্র লিখেছেন : লেভি-ব্রূল জনমনবাদ বেশ এক নূতনভাবে খাড়া করেন। তিনি দেখাইতে চেষ্টা করেন বিভিন্ন স্থানের বিচিত্র সভ্যতাই জনমনের পৃথক পৃথক আকার এবং ইহা হইতে ভিন্ন ভিন্ন ভাষা ধর্ম্ম প্রভৃতি গঠিত হইয়াছে। লেভি-ব্রূল জনমনের একটি প্রধান বিশেষত্ব দেখান যে ইহা যুক্তি বিচারের উপর আদৌ প্রতিষ্ঠিত নয়।১০৭ এই প্রসঙ্গেই লেখক ফ্রয়েডের টোটেম ও টাবু আলোচনা করেছেন।

এই সিরিজে লেখকের শেষ লেখা সেরাইকেলায় মানব-তত্ত্ব। এখানে লেখক কলকাতা বিশ্ববিদ্যালয়ের নৃতত্ত্ব বিভাগের পাঠক্রমের অংশ হিসেবে যে-সব ফিল্ড-ওয়ার্কে তাঁরা অংশ নিয়েছেন তার কথা বলছেন। তিনি বলেছেন নৃতত্ত্ব কোর্সে ফিল্ড-ওয়ার্ক কম্পালসারি ছিল। গত বৎসর ও এ বৎসর আমার সহকারী অধ্যাপক শ্রীতারকচন্দ্র দাস ও শ্রীতারকচন্দ্র রায়চৌধুরী সহ আমরা সরাইকেলা স্টেটের আতিথ্য ও অনুগ্রহে সুনিয়মিত কার্য্য করিবার অবসর পাই। এখানে বলা দরকার যে আমাদের প্রিয় ছাত্র শ্রী নির্ম্মলকুমার বসু এম এস সি এই দুই বৎসরের কার্য্য বৈজ্ঞানিকভাবে ও আন্তরিক অনুরাগের সহিত চালাইয়া সকলকে উৎসাহিত ও অনুপ্রাণিত করিয়া রাখিয়াছেন।১০৮ ছাত্রদের দ্বারা বিভিন্ন এথনোগ্রাফি স্পেসিমেন সংগ্রহ ও তাদের বিচারের কথা বলতে গিয়ে লেখক প্রশ্ন করেছেন : এই গবেষণার ফল কী? উত্তর দিয়েছেন, কূপমণ্ডূকতার মোহ দূর করা।৫. শেষ কথা
দার্শনিক ইম্যান্যুয়েল কান্ট তাঁর শেষ জীবনে প্রায় পঁচিশ বছর নৃতত্ত্ব পড়িয়েছিলেন। কান্ট মনে করতেন নৃতত্ত্ব মানুষকে সংস্কারমুক্ত করে, তার মনকে সংকীর্ণতা, কূপমণ্ডূকতা থেকে বেরিয়ে আসতে সাহায্য করে। বিশ শতকে বাংলা ভাষায় নৃতত্ত্বচর্চার ইতিহাস নিয়ে আমরা যে আলোচনা করলাম সেখানে আমরা দেখতে পাই বিশ শতকের শুরুতেও খুব বেশি পেশাদার নৃতাত্ত্বিক ছিলেন না। যাঁরা বাংলা ভাষায় নৃতত্ত্বচর্চা করেছিলেন তাঁরা ছিলেন বিভিন্ন পেশার মানুষ। আমরা দেখি এঁদের মধ্যে ছিলেন সাহিত্যিক, কবি, সমাজসেবী ও ঔপন্যাসিক- তাঁরা নিজেদের মতো করে নৃতত্ত্ব নিয়ে লিখেছেন। এঁদেরও মূলত উদ্দেশ্য ছিল বাঙালির জানার পরিধিকে ক্রমশ বিস্তারিত করা। জাতপাত, সমাজে উঁচু-নীচুর বিভেদ, রক্ষণশীলতা ও অন্যান্য নানাবিধ বিভাজনে বিজড়িত বাঙালি সমাজকে এঁরা জানাতে চেয়েছেন ভারতের বিভিন্ন অঞ্চলের অন্যান্য গোষ্ঠী বা সমাজের সঙ্গে তুলনামূলক আলোচনার মাধ্যমে। ভারতের মধ্যেই এমন অনেক গোষ্ঠী বা সমাজ আছে যেখানে অন্যরকম প্রথা বা সংস্কৃতি দেখা যায়। এঁরা বলেছেন বহু সমাজ আছে যেখানে বিধবার বিয়ে হয়, যেখানে নারীরা বাজারে বসে নানাবিধ ব্যাবসা করেন। আমরা দেখেছি এই রচনাগুলি প্রকাশিত হয়েছিল সাধারণ পাঠকের জন্য প্রকাশিত বাংলা পত্রপত্রিকায়। আসলে এইসব লেখার উদ্দেশ্য ছিল বাঙালি সমাজকে উদারমনস্ক করা, বাঙালি সমাজকে আরও একটু সামাজিক সাম্যের ভিত্তিতে প্রতিষ্ঠিত করা।

১৯৪৬ সালে গান্ধীজি যখন দাঙ্গাবিধ্বস্ত নোয়াখালিতে সফর করছিলেন তখন তাঁর সঙ্গে ছিলেন নির্মলকুমার বসু। নির্মলকুমার তাঁর বইয়ে লিখেছেন, ওই সময়ে একদিন গান্ধীজি তাঁকে ডেকে প্রশ্ন করেন যে, তিনি ঈশ্বরে বিশ্বাস করেন কি না। উত্তরে নির্মলকুমার বলেন ঈশ্বরের অস্তিত্ব আছে কি নেই এ নিয়ে তিনি কখনোই মাথা ঘামাননি। গান্ধী তখন তাঁকে জিজ্ঞেস করেন, তিনি আদৌ কোনো কিছুতে বিশ্বাস করেন কি? উত্তরে তিনি বলেন : বিজ্ঞানী হিসেবে আমি সত্যে বিশ্বাস করি। কারণ, আমাদের ল্যাবরেটরি বা আমাদের বৈজ্ঞানিক অনুসন্ধানে আমরা পর্যবেক্ষণ ও পরীক্ষা-নিরীক্ষার মাধ্যমে নিশ্চিতভাবে সত্যকেই আবিষ্কার করতে চেষ্টা করি। যদি আমরা বিশ্বাস না করি কোনো কিছু চেষ্টা করার যোগ্য তাহলে তার পেছনে মিছিমিছি দৌড়ব কেন?১ এর কয়েকদিন পর আবার যখন ওই একই প্রসঙ্গ উত্থাপিত হয়, তখন নির্মলকুমার গান্ধীকে বলেন, বৈজ্ঞানিক গবেষণা হল তাঁর স্বধর্ম। অন্যদিকে রাজনৈতিক কার্যকলাপ তাঁর কাছে অপধর্মের বেশি কিছু নয়।২

নিজেকে নির্মলকুমার বৈজ্ঞানিক গবেষক ভাবতেন, কারণ, তিনি নৃতত্ত্বকে বিজ্ঞান ভাবতেন। তাঁর এক সময়ের ছাত্র ও পরে ঘনিষ্ঠ সহযোগী সুরজিৎ চন্দ্র সিংহ নির্মলকুমার সম্পর্কিত তাঁর বইয়ে লিখেছেন যে, একজন তরুণ নৃতাত্ত্বিক হিসেবে নির্মলকুমারের সঙ্গে বিশ বছর কাটানোর পর তাঁর অনেক সময় মনে হয়েছে তিনি নিজেকে বিজ্ঞানী হিসেবে প্রমাণ করার ব্যাপারে একটু বেশিই সচেষ্ট ছিলেন।৩ এটা অবশ্য আশ্চর্যের কিছু নয় যে, নৃতত্ত্ব একটি বিজ্ঞান, বিশ শতকের এই ডিসকোর্সে নির্মলকুমার বিশ্বাসী ছিলেন। এই নৃতত্ত্ব যে বিজ্ঞানকে মডেল করে গড়ে উঠেছে তা এক ধরনের অভিজ্ঞতাবাদী, প্রত্যক্ষবাদী ও বিজ্ঞানবাদী চিন্তাধারার সংমিশ্রণ। নির্মলকুমার যখন বিশেষভাবে নৃতত্ত্বের পদ্ধতি নিয়ে লিখেছেন তখন তিনি জোর দিয়েছেন বিষয়কেন্দ্রিকতা, ক্ষেত্র-সমীক্ষা, সঠিক তথ্যসংগ্রহ এবং সতর্ক ও সীমিত অনুমানের উপর। যে নৃতাত্ত্বিক নির্মলকুমারের উপর গভীর প্রভাব ফেলেছিলেন, তিনি হলেন ফ্রান্স বোয়া। বোয়াকে নির্মলকুমার নিজের গুরু বলেছেন। বোয়া নৃতত্ত্বের নামে দূরকল্পনা-ভিত্তিক ইতিহাস রচনা বা যথেষ্ট তথ্য ছাড়া সামান্যীকরণের একজন কঠোর সমালোচক ছিলেন। তিনি বরং বিশ্বাস করতেন নৃতত্ত্বকে অত্যন্ত সতর্কভাবে সম্পূর্ণ তথ্য সংগ্রহ করতে হবে। তাহলেই নৃতত্ত্ব নিয়মকানুনগুলি আবিষ্কার করতে পারবে, ঠিক যেমন বিজ্ঞানে হয়। বোয়ার এই আরোহ-পদ্ধতি নির্মলকুমারকে সবচেয়ে বেশি প্রভাবিত করে। তিনি মনে করতেন এই পদ্ধতি কিছু অপ্রত্যাশিত আবিষ্কারের পথ উন্মুক্ত করে দেয়।

নৃতত্ত্বকে বিজ্ঞানের ভাষায় প্রকাশ করার পেছনে যে অনুমানগুলি কাজ করে তা হল-নৃতত্ত্ব যেন এক নিরপেক্ষ ডিসকোর্স, যা বৈজ্ঞানিক ভাষায় বাস্তব ঠিক যেমন সেইভাবেই প্রকাশিত করবে। অথচ নৃতত্ত্বও শেষ বিচারে এক ধরনের রচনা, যে রচনা তার রাচনিক কলাকৌশল, রূপকালংকার ইত্যাকার বিষয়াবলী ধার করেছে অন্যান্য সাহিত্য থেকে। নিজেকে বিজ্ঞান বলে সংজ্ঞায়িত করার ফলে এবং নিজের বিষয়কে তার সন্নিহিত ও পূর্ববর্তী অন্যান্য রচনাসমগ্র থেকে পৃথক হিসেবে গণ্য করার ফলে, নৃতত্ত্ব নিজের রচনার চরিত্র কিন্তু কোনোদিনই ভালোভাবে পরীক্ষা করেনি। অন্য রচনার বিরোধিতার প্রক্রিয়ায় নিজের বৈধকরণ করতে গিয়ে নৃতত্ত্ব এটাও কখনো ভালোভাবে বিচার করেনি যে, রচনাকৌশলের দিক থেকে নৃতত্ত্বের ঋণ এই সমস্ত রচনার কাছে কতখানি। নৃতত্ত্ববিদ নিজে স্বীকার না করলেও এই সমস্যা কিন্তু নৃতাত্ত্বিক রচনার মধ্যেই রয়ে গেছে এবং এটা সবচেয়ে পরিষ্কারভাবে দৃষ্ট হয় নৃতাত্ত্বিকের ব্যক্তিগত আখ্যান (পার্সোনাল ন্যারোটিভ) ও নৈর্ব্যক্তিক বিবরণের (ইম্পারসোনাল ডেসক্রিপশন) দ্বন্দ্বের জটিল সম্পর্কের মধ্যে, যে আলোচনা আমি আগের অধ্যায়ে করেছি। নৃতাত্ত্বিক রচনার মধ্যে যেমন আমি আছে এবং এই আমি-র উপস্থিতি যেমন পাঠক টের পান, সেই আমি-ই আবার যখন প্রয়োজনবোধে অন্তর্ধান করে, তখন সন্ধান মেলে শুধুমাত্র নৈর্ব্যক্তিক বৈজ্ঞানিক বিবরণের, যেন-বা ব্যক্তি-নির্বিশেষে বস্তুগত বর্ণনা। এই সমস্যার সঙ্গে সম্পৃক্ত হয়ে আছে চারটি পৃথক প্রবণতা : নৃতাত্ত্বিক কর্তৃত্ব, ব্যক্তিগত অভিজ্ঞতা, বৈজ্ঞানিকতাবাদ এবং অভিব্যক্তির কৌশল। বস্তুত, এই চতুর্বিধ প্রবণতার টানা-পোড়েনে গঠিত হয় নৃতাত্ত্বিক রচনা। ব্যক্তিগত আখ্যান নৃতাত্ত্বিক রচনার একটি অবশ্যম্ভাবী উপাদান। প্রতিটি রচনার ভূমিকা বা আলোচনার প্রথম অংশে ব্যক্তিগত আখ্যানের অন্তর্ভুক্তি নৃতাত্ত্বিক রচনার একটি প্রচলিত প্রথা। প্রারম্ভেই এই ব্যক্তিগত আখ্যান দিয়ে নৃতাত্ত্বিক যেমন নিজের রচনাটিকে নোঙ্গরবদ্ধ করেন তেমনি পাঠকদের জানিয়ে দেন আমি সেখানে ছিলাম। অর্থাৎ এই ব্যক্তিগত আখ্যানের মাধ্যমে নৃতাত্ত্বিক প্রথমেই নিজের কর্তৃত্ব প্রতিষ্ঠা করে নেন। শুধুমাত্র তা-ই নয়, ব্যক্তিগত আখ্যানের মাধ্যমে নৃতাত্ত্বিক-রচনার প্রধান তিনটি চরিত্রের অবস্থানও নির্ণীত হয়ে যায়। এই তিনটি চরিত্র হল-নৃতাত্ত্বিক, পাঠক এবং নৃতাত্ত্বিক অনুসন্ধানের বিষয়বস্তু।

ব্যক্তিগত আখ্যান নৃতত্ত্বের একটি প্রধান দ্বন্দ্বের মধ্যস্থতা করে। এই দ্বন্দ্ব এককথায় ব্যক্তিগত কর্তৃত্ব ও বৈজ্ঞানিক কর্তৃত্বের দ্বন্দ্ব। এই দ্বন্দ্ব আরও তীব্র হয়েছে যেদিন থেকে নৃতত্ত্বে ক্ষেত্র-সমীক্ষার পদ্ধতিগত আবশ্যকতা স্বীকৃত হয়েছে। একদিকে ব্যক্তিগত অভিজ্ঞতা, অন্যদিকে তথাকথিত বৈজ্ঞানিক রচনার রীতিনীতি, এই দুই বিপরীতের সমন্বয় সাধন সম্ভব নয়। মনে রাখা দরকার, নৃতাত্ত্বিক গবেষণায় ক্ষেত্র-সমীক্ষা কিন্তু নৃতাত্ত্বিকের বুদ্ধি, জ্ঞান ও অনুভূতি-নির্ভর ব্যক্তিগত অভিজ্ঞতা। তিনি দুই চোখ দিয়ে দেখেন, দুই কান দিয়ে শোনেন, অনেক সময় হয়তো যে জায়গায় রয়েছেন সেখানে কোনো ভূমিকাও পালন করেন। অথচ বিষয়ের রচনাশৈলীর প্রথা মানতে এবং রচনার বৈজ্ঞানিক কর্তৃত্ব প্রতিষ্ঠা করতে এই ব্যক্তিটিকে অন্তর্ধান করতে হবে। ক্ষেত্র থেকে অর্জিত অভিজ্ঞতা বা তথ্যকে প্রথাগত নৃতাত্ত্বিক রচনায় পরিবর্তন করতে নৃতাত্ত্বিককে এক কঠিন সংকটের মধ্যে দিয়ে যেতে হবে। ফলে রচনা তৈরির সময় নৃতাত্ত্বিক বহুকিছুই পিছনে ফেলে যেতে বাধ্য হন। অনেক নৃতাত্ত্বিককে এই কারণে বলতে শোনা যায় যে, তাঁরা তাঁদের প্রকৃত উপলব্ধির কথা কিছুই লিখতে পারেননি। এই উক্তির মধ্যে সত্য বই মিথ্যা নেই। প্রকৃত প্রস্তাবে, নৃতাত্ত্বিক তাঁর ব্যক্তিগত আখ্যানের মাধ্যমে এই জটিল দ্বন্দ্বের মধ্যস্থতা করারই চেষ্টা করেন।

নির্মলকুমারের লেখাপত্রে আমরা ওই একইরকম টানা-পোড়েন লক্ষ করি, হয়তো আরও তীব্রভাবে, কারণ এখানেও আছেন একজন নৃতাত্ত্বিক, যিনি নিজেকে বিজ্ঞানী হিসেবে ঘোষণা করেছেন, বলেছেন বিজ্ঞান তাঁর স্বধর্ম, অথচ যিনি তাঁর পরিব্রাজক জীবনের অভিজ্ঞতা, অনুভব, উপলব্ধিও লিপিবদ্ধ করে যেতে চান। মনে রাখতে হবে নির্মলকুমার শুধুমাত্র নৃতাত্ত্বিকই ছিলেন না, তাঁর আগ্রহ ছিল নানা বিষয়ে, লিখেওছেন বহু বিচিত্র বিষয় নিয়ে। এর মধ্যে শিল্পকলা, ইতিহাস, রাজনীতি, গান্ধীবাদ, পুরাতত্ত্ব যেমন আছে, তেমনই আছে মন্দির স্থাপত্য, শিক্ষা, ভূগোল, সমাজকর্ম ইত্যাদি। বাংলা ভাষায় নিজের ভ্রমণ বৃত্তান্ত, আত্মজীবনীমূলক স্কেচ, ব্যক্তিগত আখ্যান এবং ব্যক্তিগত অভিজ্ঞতাভিত্তিক সামাজিক ছবি লিপিবদ্ধ করেছেন বিভিন্ন পত্রপত্রিকায়, যা পরবর্তী সময়ে গ্রন্থিত হয়েছে যে দু-টি বইয়ে তা হল : পরিব্রাজকের ডায়েরী (১৯৪০) এবং নবীন ও প্রাচীন (১৯৩০)। নৃতত্ত্ব বিজ্ঞানের পক্ষে যা তুচ্ছ, মামুলি বা অবান্তর এখানে প্রাধান্য পেয়েছে সেই ব্যক্তিগত আখ্যানগুলি। এইসব রচনায় নির্মলকুমারের ঘাড়ে আর বিজ্ঞান ভর করে নেই, বস্তুগত বিবরণের দায়বদ্ধতা থেকেও তিনি মুক্ত, রচনার উপর তাঁর ব্যক্তিগত কর্তৃত্বই স্পষ্টভাবে প্রতিষ্ঠিত। এখানে রচনাকারকে বৈজ্ঞানিক রচনার শর্ত মেনে নিজেকে লুকিয়ে রাখার প্রয়োজন নেই, তাই তিনি অনেক স্বচ্ছন্দ, রচনাগুলিও অনেক বেশি সাহিত্যধর্মী। ফলে এইসব রচনায় আমরা এমন এক নৃতাত্ত্বিককে দেখি, যিনি তাঁর নিজের বিজ্ঞানকেই ধ্বংস করেছেন। এই সব রচনাই বাংলা ভাষায় রচিত, যে ভাষায় নির্মলকুমার ছিলেন অত্যন্ত সাবলীল ও স্বচ্ছন্দ। বস্তুত নৃতত্ত্বকে বাংলা ভাষায় প্রকাশের মাধ্যমেই সৃষ্টি হচ্ছে এই পরিসর যা নৃতত্ত্ব হয়েও বিজ্ঞানধর্মিতা থেকে মুক্ত। এ বিষয়ে আমরা পরে আরও আলোচনা করব, কিন্তু তার আগে নির্মলকুমারের নৃতাত্ত্বিক গবেষণার কিছুটা পরিচয় দেওয়া আবশ্যক।

২. সংস্কৃতি ও নৃতত্ত্ব
নির্মলকুমারের প্রথম দিকের নৃতত্ত্বে বোয়া এবং ক্রোয়েবার-এর সংস্কৃতি-তত্ত্বের বেশ গভীর প্রভাব ছিল। সংস্কৃতির এই ধরনের বিশ্লেষণে এক-একটি অঞ্চল ধরে তথ্য সংগ্রহ করা হত, যাতে অঞ্চলটির সংস্কৃতিতে ভৌগোলিক, ভাষাগত ও পরিবেশগত সম্পর্কগুলি বিশ্লেষণ করা যায়। এই ধরনের গবেষণায় ক্রোয়েবার ও তাঁর ছাত্ররা এক-একটি সমাজকে বিশ্লেষণের একক হিসাবে বেছে নিতেন এবং সংস্কৃতির বৈশিষ্ট্যগুলির এক তুলনামূলক চিত্র প্রস্তুত করতেন। নির্মলকুমার এই ধরনের বিশ্লেষণের প্রতি আগ্রহী হন মূলত এইজন্য যে, তিনি বিশ্বাস করতেন ভারতীয় সভ্যতার প্রকৃত ধ্যানধারণার জন্য নৃতাত্ত্বিককে শুধুমাত্র আদিবাসী সমাজের মধ্যে আবদ্ধ থাকলে চলবে না, তাকে আরও এক বিস্তৃত এলাকা জুড়ে কাজ করতে হবে। সংস্কৃতির এই ধরনের বিশ্লেষণের সঙ্গে যে তত্ত্বের সম্পর্ক খুব ঘনিষ্ঠ তাকে ডিফিউশনের তত্ত্ব বা পরিব্যাপ্তির তত্ত্ব বলা হয়। এই তত্ত্বে সংস্কৃতির বৈশিষ্ট্য বা ট্রেইট-এর কোনো এক কেন্দ্র থেকে পরিব্যাপ্তির ধরন বিশ্লেষণ করা হয়। নির্মলকুমার একদম প্রথম জীবনে বসন্তোৎসব নিয়ে যে কাজ করেন তাতে এই উৎসবের সংস্কৃতির পরিব্যাপ্তির এক মানচিত্র তুলে ধরার চেষ্টা করেছিলেন। তিনি মনে করতেন এই উৎসবের কেন্দ্র ছিল পূর্ব ভারত। এই অঞ্চলের আদিবাসীদের মধ্যেই এ উৎসবের বিশুদ্ধ রূপটি দেখতে পাওয়া যায়।৪ পরবর্তী সময়ে তিনি এই সাংস্কৃতিক বৈশিষ্ট্যের পরিব্যাপ্তির পদ্ধতি অনুসরণ করে মন্দির স্থাপত্যের উপর উল্লেখযোগ্য গবেষণা করেন।

আন্দ্রে বেতেই তাঁর নির্মলকুমার সম্পর্কিত এক রচনায় ঠিকই মন্তব্য করেছেন যে, নির্মলকুমার লুই ডুঁমোর অনেক আগে ভারতীয় সমাজ অনুসন্ধানের ক্ষেত্রে নৃতত্ত্ব ও ভারতবিদ্যার সমন্বয়ের কথা ভেবেছিলেন।৫ কিন্তু তিনি আরও মনে করতেন, এই দুই বিদ্যার সমন্বয়ে সামাজিক গঠনের যে স্বরূপ উন্মোচিত হবে তা অসম্পূর্ণ থাকবে, কারণ উপনিবেশবাদ এই সামাজিক গঠনেরই পরিবর্তন করে দিয়েছে। সুতরাং তিনি ইতিহাসকে তাঁর গবেষণা পরিকল্পনার অন্তর্ভুক্ত করেন, যাতে সামাজিক পরিবর্তনের ধারা বোঝা যেমন সম্ভব হবে, ঠিক সেইরকম সামাজিক পুনর্গঠনও সম্ভব হবে। সমাজবিজ্ঞান সম্পর্কে এই ছিল নির্মলকুমারের ধারণা। তাঁর সাংস্কৃতিক নৃতত্ত্ব সম্পর্কিত বইয়ে তিনি প্রথমেই লিখেছেন বর্তমানের প্রয়োজনীয়তার কথা ভেবেই সমাজবিজ্ঞানকে পুনর্গঠিত করতে হবে।৬

সমাজবিজ্ঞানের এই ধারণার সঙ্গে ফলিত বিজ্ঞানের মিল আছে। নির্মলকুমার বিশ্বাস করতেন এই বিজ্ঞান আমাদের মানবিক ইতিহাসের কলকব্জা বুঝতে সাহায্য করবে-যেমন একটি চার্ট বা নকশা একজন প্রযুক্তিবিদকে যন্ত্রের গঠন বুঝতে সাহায্য করে। তিনি মনে করতেন বিজ্ঞান হিসেবে নৃতত্ত্ব মানুষের মনে আশা হয়তো জাগাতে পারে না, কোনো নতুন বিশ্বাসেরও জন্ম দিতে পারে না যেখানে বিশ্বাসের কোনো অস্তিত্ব নেই, কিন্তু সীমিতভাবে নৃতত্ত্ব সমাজের বর্তমানকে বিশ্লেষণ করতে পারে, তার ভিত্তিতে সমাজের বৈজ্ঞানিক উন্নয়নের প্রক্রিয়া আবিষ্কার করতে পারে ও সামাজিক পুনর্গঠনের প্রচেষ্টা চালাতে পারে। নৃতত্ত্বের এই ধারণা যুদ্ধ-পরবর্তী সময়ে ফলিত নৃতত্ত্ব হিসেবে পরিচিতি লাভ করে, অনেকে একে উন্নয়নমূলক নৃতত্ত্বও বলে থাকেন। নৃতত্ত্বের এই বিশেষ শাখা মূলত এক অরাজনৈতিক অবস্থান থেকে শুধুমাত্র সাংস্কৃতিক বিভিন্নতার ভিত্তিতে উন্নয়নের সমস্যা বিশ্লেষণ করে। এখানে জাতীয় রাজনৈতিক প্রক্রিয়ার গঠন বিশ্লেষণের আওতার মধ্যে আসে না। অথচ অনেক সময়ই সামাজিক ও রাজনৈতিক আধিপত্যের প্রক্রিয়াই উন্নয়নের সমস্যা সৃষ্টি করে। তাঁর উন্নয়নমূলক নৃতত্ত্বের ধারণা এই সমস্যা থেকে মুক্ত নয়।

নির্মলকুমার যে বিষয়ে বিশেষভাবে আগ্রহী ছিলেন তা হল সংস্কৃতি, এবং এই সংস্কৃতিকে তিনি বোঝার চেষ্টা করেন সাংস্কৃতিক বৈশিষ্ট্য বা কালচারাল ট্রেইট-এর মাধ্যমে। যেকোনো সংস্কৃতির বিভিন্ন বৈশিষ্ট্য নানা শ্রেণিতে ভাগ করা যায়। কিন্তু বৈশিষ্ট্যগুলি আবার এক ঘনিষ্ঠ সম্পর্কে আবদ্ধ, একে অন্যকে প্রভাবিতও করে। তিনি মনে করতেন এই সংস্কৃতি মানবিক ও ঐতিহাসিক অভিজ্ঞতার দ্বারা নির্দিষ্ট। সংস্কৃতির এই তত্ত্ব যদিও বিদেশি, নির্মলকুমার কিন্তু ভারতীয় সংস্কৃতি বিশ্লেষণে ভারতীয় কিছু ধ্যানধারণার প্রয়োগ করেন। যেমন, তিনি ভারতীয় সংস্কৃতির বিশ্লেষণের মাধ্যম হিসেবে তিনটি ধর্ম-অর্থ, কাম, মোক্ষ-বেছে নেন। প্রতিটি ধর্ম তাঁর মতে চারটি বিভিন্ন পর্যায়ে কাজ করে- বাস্তু, ক্রিয়া, সংহতি ও তত্ত্ব। তত্ত্বকে আবার দু-টি আলাদা শ্রেণিতে ভাগ করা যায়-বিচারমূলক ও বিশ্বাসমূলক। বাঙালির ধর্মীয় সংস্কৃতির বিচার-বিশ্লেষণে তিনি ওই একইরকম পদ্ধতি অবলম্বন করেন। বাংলার বৈষ্ণব ধর্মকে তিনি বোঝার চেষ্টা করেন বিভিন্ন ভাবের মাধ্যমে-যেমন, সখ্য, দাস্য, সংস্কার ও গুণের মাধ্যমে।৭

পরবর্তী সময়ে নির্মলকুমার এই সাংস্কৃতিক বিশ্লেষণ পদ্ধতি ভারতের বিভিন্ন সাংস্কৃতিক অঞ্চলের সীমানা নির্দেশের কাজে প্রয়োগ করেন। তিনি দেখাতে চেষ্টা করেন যে, যদিও ভারতের বিভিন্ন অঞ্চল ভাষার দিক থেকে পৃথক কিন্তু সংস্কৃতির দিক থেকে তাদের মধ্যে নানারকম মিল খুঁজে পাওয়া যায়। অর্থাৎ এই অঞ্চলগুলি এক উচ্চতর সাংস্কৃতিক সম্পর্কে আবদ্ধ। সাংস্কৃতিক বিশ্লেষণের দৃষ্টিকোণ থেকে ভারতবর্ষ নির্মলকুমারের লেখাপত্রে এমন এক স্থান যেখানে উচ্চতর স্তরে এক সাংস্কৃতিক ঐক্য বিদ্যমান। তাই তিনি লেখেন যে, যদিও ভারতবর্ষে বিভিন্ন ভাষা আছে এবং এক অঞ্চল থেকে অন্য অঞ্চলে সাংস্কৃতিক পার্থক্যও চোখে পড়ে, তবুও সামগ্রিকভাবে এক নির্দিষ্ট ঐক্যের ছকও দেখা যায়, যার ফলে সকলেই যেন এক পরিবারভুক্ত। স্থান থেকে স্থানে নানা পার্থক্য নিশ্চয়ই আছে, তবুও একথা উপেক্ষা করা যায় না যে, সকলেই একই ঐতিহ্যের উত্তরসূরি।৮

নির্মলকুমার তাঁর সাংস্কৃতিক নৃতত্ত্ব বিষয়ক রচনাগুলির সার এইভাবে উপস্থিত করেন : ১) সামাজিক প্রতিষ্ঠানগুলি বিভিন্ন গোষ্ঠীর মানবিক ক্রিয়া-কলাপের এক সুসংহত রূপ। ২) মানুষ তার সাংস্কৃতিক ঐতিহ্যের সঙ্গে মানিয়ে নেওয়ার প্রক্রিয়ায় তার পরিবর্তন সাধন করে। এবং জীবন ও সংস্কৃতির মধ্যে ক্রিয়া-প্রতিক্রিয়াই সংস্কৃতিকে এক সক্রিয়, গতিশীল ভারসাম্য বজায় রাখতে সাহায্য করে।৯ তাই তিনি মনে করতেন, সাংস্কৃতিক বিকাশের ক্ষেত্রে মানবিক উপাদানের এক গুরুত্বপূর্ণ ভূমিকা রয়েছে। এইখানেই তাঁর সঙ্গে ক্রোয়েবার-এর একটা বড়োরকমের তফাত ছিল। নির্মলকুমারের নৃতাত্ত্বিক চিন্তা তাঁকে ক্রমশই ব্যক্তিত্ব ও সংস্কৃতির ক্রিয়াপ্রক্রিয়ার দিকে টেনে নিয়ে যায়, অন্যদিকে ক্রোয়েবার সম্পূর্ণ বিপরীত তত্ত্বে বিশ্বাসী হয়ে পড়েন। তাঁর মতে ব্যক্তি সম্পূর্ণভাবে সংস্কৃতির অধীন। এই তত্ত্বই তিনি তাঁর বিখ্যাত সুপারঅরগানিক সম্পর্কিত রচনায় প্রকাশ করেন।১০ নির্মলকুমার বিশ্বাস করতেন, ইতিহাসে অনেক সময় সৃষ্টিশীল, ব্যতিক্রমী ব্যক্তি দিয়েই পরিবর্তনের শুরু হয়।

যেহেতু ইতিহাস ও পরিবর্তন নির্মলকুমারের চিন্তার এক প্রধান বিষয় ছিল তাই তিনি তত্ত্বকেও সেই মতো রূপান্তররিত করতেন। তাঁর Cultural Anthro-pology (১৯২৯) গ্রন্থটি ম্যালিনোস্কি ও র‍্যাডক্লিফ ব্রাউনের ফাংশনালিস্ট বা উপযোগবাদী নৃতাত্ত্বিক রচনার কয়েক বছর পরেই প্রকাশিত হয়। কিন্তু তখন ছিল উপযোগবাদী তত্ত্বের একদম প্রথম দিক এবং উপযোগবাদ ঠিক তত্ত্ব হিসেবে আবির্ভূত হয়নি। নির্মলকুমারও তাঁর এই রচনায় উপযোগবাদিতার কথা বলেছেন, কিন্তু তিনি এটাকে ঐতিহাসিক প্রেক্ষাপটে বুঝতে চেষ্টা করেছেন।১১ তিনি মনে করতেন কিছু অমীমাংসিত সমস্যার ফলে ইতিহাসে পরিবর্তন আসে, তখন অনেক সময় সাংস্কৃতিক ঐতিহ্য এই পরিবর্তনের উপযোগী হয় না। সুতরাং তাকে পরিবর্তনের উপযোগী করে তুলতে হয়। মনে রাখতে হবে নির্মলকুমার বিশ শতকের শুরুতে নৃতাত্ত্বিক চর্চার যে ধারা ছিল তাকেই অনুসরণ করেছেন। এই সময় নৃতত্ত্বে অনুসন্ধানের যে প্রধান দু-টি ধারা ছিল তার একটিকে আমরা বলতে পারি ভৌগোলিক এবং অন্যটিকে সমাজতাত্ত্বিক। ভৌগোলিক ধারার নৃতাত্ত্বিকরা মনোযোগ দিয়েছেন প্রব্রজন, সাংস্কৃতিক প্রসারণ, মানুষের শ্রেণিকরণের উপর; সমাজতাত্ত্বিক ধারার নৃতাত্ত্বিকরা সামাজিক প্রতিষ্ঠান নিয়ে গবেষণা করেছেন। প্রথম ক্ষেত্রে নৃতত্ত্ব হয়েছে বিবরণাত্মক ও বিশেষীকৃত এবং দ্বিতীয় ক্ষেত্রে তুলনামূলক ও তাত্ত্বিক। নির্মলকুমার এই দুই ধারার মধ্যে স্বচ্ছন্দ বিচরণ করেছেন। তিনি এক ধরনের সাংস্কৃতিক পরিব্যাপ্তির তত্ত্বে বিশ্বাসী ছিলেন এবং সংস্কৃতির অনুসন্ধানের ক্ষেত্রে সতর্ক ঐতিহাসিক-ভৌগোলিক বিশ্লেষণে আগ্রহী ছিলেন। একটি বিশেষ ক্ষেত্রে তিনি তাঁর এই ধ্যানধারণার প্রয়োগ করেন এবং এই বিষয়ে তাঁকে একজন পথিকৃৎও বলা যায়-বিষয়টি হল স্থাপত্যকর্ম ও স্থাপত্যকলা।

৩. নৃতত্ত্ব ও স্থাপত্য
নৃতত্ত্ব ও স্থাপত্যের মধ্যে সম্পর্ক বিশ্লেষণ নৃতত্ত্বচর্চায় আজ খুব বেশি চোখে পড়ে না, যদিও এই বিষয়টির সম্ভাবনা কিছুতেই উপেক্ষা করা যায় না। একটি বড়ো কারণ হল যে, এটি এমন এক ক্ষেত্র যেখানে ভাবাদর্শ ও প্রযুক্তি মিলিত হয়েছে। মানুষের বাসস্থান ও বসতি প্রতিফলিত করে তার পরিবেশ ও জীবনধারণের বাধ্যবাধকতা ও প্রয়োজনীয়তা এবং একই সঙ্গে প্রতিফলিত করে ব্যক্তি, পরিবার ও গোষ্ঠীজীবন সম্পর্কে তার ধারণা। নির্মলকুমার একদম প্রথম থেকেই দেশের স্থাপত্য বিষয়ে আগ্রহী ছিলেন। স্থাপত্যকলায় একভাবে মানুষ তার পরিবেশ থেকে কী আশা করে এবং তার ব্যবহারযোগ্য সম্পদ কীভাবে কাজে লাগায় দুই-ই প্রতিফলিত হয়। যেসব গ্রামীণ ও আদিবাসী মানুষ উন্নত প্রযুক্তির অধিকারী নয়, তাদের বাসস্থান এবং বসতি হয়তো একটি শহরের মতো স্থায়ী নয়, কিন্তু পরিবেশ, সম্পদ নিয়ে সামাজিক ও পারিবারিক জীবনের যে মডেল তার আন্তঃক্রিয়ার এক পরিচায়ক।

নির্মলকুমার তাঁর নৃতত্ত্বচর্চায় বহু জায়গায় গ্রামীণ মানুষের বাসস্থানের বিস্তৃত বিবরণ দিয়েছেন। যেমন তাঁর প্রথম দিকের রচনায় বঙ্গদেশের কুটিরশৈলীর বিশেষত্ব আলোচনা করেছেন, বঙ্গ থেকে ছোটোনাগপুর যেতে কীভাবে এই শৈলী বদলে যাচ্ছে, ঝালদার কাছে কীভাবে শৈলীর সংমিশ্রণ হচ্ছে এবং ছোটোনাগপুরে তা ক্রমশ বিলীন হয়ে যাচ্ছে-এর বিবরণ তাঁর রচনায় পাওয়া যাবে।১২ যদিও এইসব বিবরণের একটি উদ্দেশ্য ছিল, কীভাবে সাংস্কৃতিক বৈশিষ্ট্যগুলির পরিব্যাপ্তি ঘটছে তার একটা পরিচয় দেওয়া, কিন্তু এইসব পুঙ্খানুপুঙ্খ বিবরণ আরও কিছু গুরুত্বপূর্ণ সম্পর্কেরও সূচনা দেয়। এই স্থাপত্য বসবাসকারীদের কাজকর্মের যেমন পরিচয় দেয় সেইরকমই বাসস্থানের সঙ্গে গোষ্ঠী পরিচয়ের অভিন্নতার সিম্বলও তুলে ধরে। বিরহোড়দের বাসস্থান সম্পর্কিত একটি রচনায় তাদের বাসস্থান নির্মাণের বৈশিষ্ট্য দেখিয়েছেন। তিনি বলেছেন, গোলাকৃতি দেওয়াল, কৌণিক ছাদ এই বিশেষ গৃহনির্মাণের কারণ হল এদের পরিযায়ী জীবন। কিন্তু তিনি আবার বিষয়টিকে জটিল করে তোলেন যখন বলেন, অন্ধ্রপ্রদেশের ওয়ালটেয়ার-এর কাছে কিছু জাতির মধ্যে ঠিক ওই একই রকমের গৃহ দেখা যায়, যেমন দেখা যায় গুজরাটের রেওয়ারি, মের ইত্যাদি জাতিদের মধ্যে।১৩ ক্রমাগতই তিনি বাস্তুনির্মাণের এই ধরনের সমস্যা যেমন তুলে ধরেছিলেন, তার সমাধানও খুঁজে বেড়াচ্ছিলেন।

বাস্তুশিল্পে তাঁর আগ্রহ জন্মায় মন্দির স্থাপত্য বিষয়ে কৌতূহল ও অনুসন্ধান থেকে। ১৯২১ সালে তিনি গান্ধীজির ডাকে সাড়া দিয়ে কলেজ ছেড়ে পুরীতে বসবাস করতে থাকেন। এই সময় তিনি পুরী, কোণারক, ভুবনেশ্বর প্রভৃতি স্থানের মন্দির ও ভাস্কর্যে আকৃষ্ট হন এবং মন্দিরের স্থাপত্যরীতি নিয়ে অনুসন্ধান শুরু করেন। এই অনুসন্ধান পর্বেই তিনি কিছু শিল্পীর সংস্পর্শে আসেন যাদের জাতিগত পেশা ছিল মন্দির নির্মাণ এবং এঁদের মাধ্যমে তিনি বেশ কিছু পুথির পরিচয় পান, যা Canons of Orissan Architecture (১৯৩২) নামে অনুবাদ করেন।১৪ এ বিষয়ে বিভিন্ন সময়ে নানা প্রবন্ধও প্রকাশ করেন এবং কোণারকের বিবরণ (১৯২৬) নামে বাংলায় একটি বইও প্রকাশ করেন।১৫ কোণারকের মন্দিরের স্থাপত্যরীতি, ভাস্কর্য, ইতিহাস নিয়ে এর চেয়ে ভালো বই বাংলা ভাষায় আজ অবধি প্রকাশিত হয়নি। বইটির শেষ মুদ্রণ প্রকাশিত হয়েছিল ১৯৬০ সালে। নির্মলকুমার মনে করতেন পশ্চিমের পণ্ডিত এবং তাঁদের ভারতীয় অনুগামীরা পশ্চিমের স্থাপত্যরীতি বিষয়ে শিক্ষিত হওয়ার জন্য ভারতীয় কারিগর ও বাস্তুশিল্পীদের দৃষ্টিকোণ থেকে এই স্থাপত্যগুলি কখনো বিচার করেননি। এইসব পণ্ডিত ও গবেষকরা জানার চেষ্টা করেননি ভারতীয় শিল্পীরা কীভাবে মন্দিরগুলির শ্রেণিকরণ করতেন, বিভিন্ন ধরনের মন্দিরের মধ্যে কীভাবে পার্থক্য করতেন, স্থাপত্যরীতির সূক্ষ্ম বিচার্য বিষয়গুলিই-বা কী ছিল।১৬ নির্মলকুমার ওড়িশার স্থাপত্যরীতি অধ্যয়ন করেছিলেন স্থানীয় বাস্তুশিল্পীদের সাহায্যে এবং ওড়িশার বিভিন্ন অঞ্চলে নিজে অনুসন্ধান ও ক্ষেত্র-সমীক্ষা করে। তিনি মনে করতেন, এইভাবেই ভারতীয় স্থাপত্য বিজ্ঞান-এর পুনরুদ্ধার সম্ভব।১৭

মনে হয়, এইসব পুথিপত্র শুধুমাত্র শিল্পীদের দৃষ্টিকোণ বুঝতে সাহায্য করে বলেই তাঁকে আকৃষ্ট করেনি, এসব রচনা এক ধরনের সাংস্কৃতিক ঐক্যেরও সূচনা করে। সর্বভারতীয় স্তরের সামাজিক-সাংস্কৃতিক ক্যাটিগরিগুলির ব্যবহারও এইসব পুথিতে দেখা দেয়। যেমন বাস্তুবিদ্যার প্রথম বিষয় হল, যে জমির উপর স্থপতি কাজ করবেন তাকে চেনা এবং তার শ্রেণিকরণ করা। জমির মাটিকে এখানে চার ভাগে ভাগ করা হয়েছে। ব্রাহ্মণ মাটি যার রং সাদা, ক্ষত্রিয় মাটি-লাল রং, বৈশ্য মাটি-হলুদ রং এবং শূদ্র মাটি যার রং কালো। বলা হয়েছে, মানুষ যদি নিজ নিজ জাতির মাটিতে বসবাস করে তাহলে তারা সুখী হবে। ব্রাহ্মণরা অবশ্য যেকোনো চার ধরনের মাটিতে বসবাস করতে পারে, ক্ষত্রিয়রা তিন, বৈশ্যরা দুই এবং শূদ্ররা এক। এর বিপরীত যদি হয়, অর্থাৎ শূদ্র যদি ব্রাহ্মণ মাটিতে বসবাস করে তাহলে সে বিনাশপ্রাপ্ত হবে, সে ভিটেতে দিনের বেলা শেয়াল ডাকবে।১৮

নির্মলকুমার এইসব পুথিপত্র এবং মন্দির নিয়ে তাঁর নিজস্ব গবেষণার ভিত্তিতেই ভারতীয় সভ্যতা সম্পর্কে তাঁর ধ্যানধারণা প্রকাশ করেন, কণারকের বিবরণ গ্রন্থে তিনি এক আত্মবিশ্বাসী ও প্রসার্যমান ভারতীয় সভ্যতার কথা লিখতে চেয়েছেন। তিনি মনে করতেন যে পদ্ধতিতে এই মন্দির স্থাপত্য অনুসন্ধান করেছেন তা এক বৈজ্ঞানিক প্রণালী। গ্রন্থটির ভূমিকায় লিখেছেন : এই কয় বৎসর ধরিয়া আমি নিরন্তর কণারকে গমন করিয়াছি এবং অনেকবার মন্দিরের সমস্ত জিনিস তন্নতন্ন করিয়া দেখিয়াছি। মূর্ত্তিগুলো সব গুণিয়া তাহার শ্রেণীবিভাগ করিতে চেষ্টা করিয়াছি। অবশ্য ততটা পরিশ্রমের হয়ত দরকার ছিল না, অথবা তাহা সার্থক হইয়াছে এমন কথাও বলি না। কিন্তু আমার বিশ্বাস জ্ঞান আহরণের বৈজ্ঞানিক প্রণালী আমাদের নিকট যতটা পরিশ্রম দাবী করে, ততটা দিতে আমরা প্রায়ই কুন্ঠিত হই। এইজন্য আমার কর্মক্ষেত্র ক্ষুদ্র হইলেও তাহাতে যে বিজ্ঞানের শাসন মানিয়া চলিয়াছি ইহাই আমার আনন্দ ছিল।১৯

১৯৪৯ সালে ভারতীয় বিজ্ঞান কংগ্রেসের নৃতত্ত্ব ও পুরাতত্ত্ব বিভাগের সভাপতি থাকাকালীন তিনি ভারতীয় মন্দিরের কালনির্ণয়ের বিষয়টি উত্থাপন করেন।২০ তিনি বলেন, পুরাতত্ত্ব নৃতত্ত্ব থেকে লাভবান হতে পারে। কারণ নৃতত্ত্বেরও একটি প্রধান বিষয় হল বিভিন্ন তথ্যকে কালানুক্রমিকভাবে সাজানো। তাঁর মতে, ঐতিহাসিকরা মন্দিরের কালনির্ণয় বিষয়ে যেহেতু একরৈখিক ক্রমবিকাশ তত্ত্বের উপর নির্ভরশীল ছিলেন তাই তাঁদের তথ্য যাচাই করার যথাযোগ্য উপায় ছিল না। নৃতত্ত্বের দৃষ্টান্ত দিয়ে বলেন, একটি সংস্কৃতির বিভিন্ন উপাদান একই হারে সম্প্রসারিত হয় না। যেমন মন্দিরের অলংকরণের ক্রমবিকাশ একভাবে হয়েছে, স্থাপত্যরীতির অন্যভাবে। তিনি মনে করতেন, সঠিক কালনির্ণয়ের জন্য সব মন্দিরের ক্ষেত্রে একই পদ্ধতি প্রয়োগ করতে হবে এবং যথেষ্ট তথ্য সংগ্রহ করা হলে, বিভিন্ন উপাদান কীভাবে ছড়িয়ে আছে সে মানচিত্র প্রস্তুত করার পরই এই ক্রমবিকাশের চিত্র পাওয়া যাবে। একই সঙ্গে বলেন, এই ক্রমবিকাশের মানদণ্ড এক অঞ্চল থেকে অন্য অঞ্চলে পৃথক হতে পারে, ফলে প্রতিটি অঞ্চলেই হয়তো এক ধরনের আঞ্চলিক সিরিজ প্রস্তুত করার প্রয়োজন আছে। নির্মলকুমার বিজ্ঞানের শাসনের মধ্যে থেকেই পুরাতত্ত্ব ও নৃতত্ত্বের সেতুবন্ধনের কথা ভেবেছিলেন। এই বিজ্ঞান নিরপেক্ষ-পর্যবেক্ষণ, তথ্যসংগ্রহের উপর নির্ভরশীল। একটি প্রবন্ধে লিখেছেন, আমাদিগকে প্রথমে ধীরভাবে উত্তর-ভারতের সমস্ত রেখমন্দিরের পরিমাপ লইতে হইবে। তাহার পর শিলালেখের সাহায্যে বা যদি অন্য কোন উপায় থাকে তাহার সাহায্যে সেই সমস্ত রেখমন্দিরগুলিকে দেশ ও কাল অনুসারে সাজাইতে হইবে। তাহার পর মন্দিরের বিভিন্ন অংশের অনুপাত অঙ্ক কষিয়া বাহির করিতে হইবে। মুখ্য লক্ষণগুলিকে আশ্রয় করিয়া গৌণগুলিকে পরিহার করিতে হইবে। এই তো গেল দেহাবয়বের কথা। ইহা ছাড়া প্রত্যেকটিতে কিরূপ সাজ, কোন অলঙ্কার প্রযুক্ত হইয়াছে তাহাও পরীক্ষা করিতে হইবে। এই সকল তথ্য সম্যকভাবে সংগৃহীত হইলে সেই সমুদ্র সমান তথ্যপুঞ্জের সম্মুখে বসিয়া তুলনা ও বিচারের দ্বারা আমরা উত্তর ভারতের মন্দির বিভিন্ন প্রদেশে এবং বিভিন্ন কালে কিরূপ পরিণতি লাভ করিয়াছিল তাহার ইতিহাস রচনা করিতে পারিব, তাহার পূর্বে নয়। ইতিহাস রচনার এই বৈজ্ঞানিক সাধনায় পরিশ্রম আছে সত্য, কিন্তু আনন্দও প্রচুর আছে সন্দেহ নাই।২১

৪. জাতি ব্যবস্থার নৃতত্ত্ব
ঠিক একই বিজ্ঞান এবং একই পদ্ধতির কথা তিনি বলেছেন ভারতের জাতি-ব্যবস্থার স্বরূপ বোঝার জন্য। ভারতের নৃতত্ত্বচর্চার ইতিহাস প্রসঙ্গে একটি প্রবন্ধে বলেছেন, একদম প্রথম থেকে জাতিবর্ণনের নৃতাত্ত্বিক ধারাটি লক্ষ করলে কয়েকটি বিশিষ্টতা চোখে পড়ে। প্রথম দিকে সমগ্র ভারতের জাতি বর্ণনার কয়েকটি চেষ্টা হইয়াছিল। কিন্তু তাহা পর্যাপ্ত নহে দেখিয়া তাহার পরে এক-একটি প্রাদেশিক বৃত্তান্ত লিখিবার চেষ্টা হয়। অবশেষে তাহাও যথেষ্ট নয় দেখিয়া তৃতীয় যুগে প্রধানত জর্জীয় আমলে এক-একটি জাতির সর্বাবয়বে পূর্ণ বর্ণনা প্রকাশ করিবার চেষ্টা হইতেছে। ইহার মধ্যে মধ্যে রিসলে ও বেনস প্রভৃতি পণ্ডিতগণ কয়েকবার ট্রাইবস অ্যান্ড কাস্টস সিরিজের সাহায্য লইয়া সমগ্র ভারতের জাতি বর্ণনার চেষ্টা করিয়াছিলেন। কিন্তু যতই দিন যাইতেছে ততই দেখা যাইতেছে যে সমগ্র ভারতের বিষয়ে ওরূপ কোনও পুস্তক লিখিবার সময় এখনও হয় নাই। ছোটনাগপুর বা আসামের জঙ্গল ছাড়িয়া দিলেও ভারতের বিভিন্ন সমতল প্রদেশে এত জাতির বাস ও তাহাদের আচার ব্যবহার ও প্রচলিত সংস্কারের মধ্য হইতে নৃতত্ত্বের এত মূল্যবান সামগ্রী পাইবার আশা আছে যে অন্ততঃ বিশ বৎসর ধরিয়া রীতিমত বৈজ্ঞানিক প্রণালী অনুসারে যদি ভারতের বিভিন্ন বিশ্ববিদ্যালয় সম্মিলিতভাবে এ বিষয়ে অনুসন্ধান করেন তবেই ভবিষ্যতে ভারতবর্ষ নৃতত্ত্ববিজ্ঞানের দিক দিয়া জগৎকে নূতন কিছু দিতে পারিবে অথবা ভারতবর্ষের জাতিতত্ত্বের সম্বন্ধে জ্ঞান আমাদের আংশিকভাবেও সম্পূর্ণ হইবে।২২ পঁচিশ বছর পর ওড়িশার জাতি-বিষয়ক তথ্য সম্পর্কিত একটি গ্রন্থের ভূমিকায় তিনি ওই একই কথা বলেন। শুধু ওড়িশা নয়, সমস্ত রাজ্যগুলি থেকে এইরকম তথ্যসমৃদ্ধ গ্রন্থ প্রকাশ পেলে তবেই তুলনামূলক আলোচনার ভিত্তিতে ভারতীয় জাতিব্যবস্থা সম্পর্কে কিছু বলা সম্ভব।২৩

তা সত্ত্বেও ভারতীয় বর্ণব্যবস্থা সম্পর্কিত কিছু নির্দিষ্ট ধ্যানধারণা তাঁর ছিল। তিনি মনে করতেন, জাতিব্যবস্থা ছিল মূলত এক অর্থনৈতিক সংগঠন। পুঁজিবাদ যেমন উৎপাদন সম্পর্ককে নিয়ন্ত্রিত করে, জাতিব্যবস্থাও সেইরকম উৎপাদন ও বণ্টনব্যবস্থাকে নিয়ন্ত্রিত করত।২৪ অবশ্য পুঁজিবাদ থেকে বেশ কিছু গুরুত্বপূর্ণ পার্থক্যও ছিল। যেমন জাতিব্যবস্থায় মানুষের পেশা নির্বাচনের স্বাধীনতা নেই, সে পেশায় যোগ দেয় উত্তরাধিকার সূত্রে। এ ছাড়া তার কিছু কর্তব্য ও দায়িত্বও আছে। নির্মলকুমার মনে করতেন জাতিব্যবস্থা যে এতদিন স্থায়ী হয়েছিল তার কারণ এই ব্যবস্থা মানুষকে অথনৈতিক ও সাংস্কৃতিক নিরাপত্তা দিতে পারত, কারণ এই ব্যবস্থা ছিল অ-প্রতিযোগিতামূলক, বংশানুক্রমিক, গ্রামভিত্তিক অর্থনীতি-নির্ভর। তিনি অবশ্যই জাতিব্যবস্থার বৈষম্য সম্পর্কে সচেতন ছিলেন। মনে করতেন এই ব্যবস্থায় পেশাগত সাম্য ছিল না বলেই নিম্নবর্গীয় মানুষদের পূর্ণবিকাশ সম্ভব হয়নি।

নির্মলকুমার জাতিব্যবস্থাকে বিচার করেছেন সংস্কৃতি ও সভ্যতার কাঠামোর মধ্যে। তাই তিনি জাতি বিষয়ক তত্ত্বে বিশেষ আগ্রহী ছিলেন না, যতটা আগ্রহী ছিলেন এই ব্যবস্থার ঐতিহাসিক পরিবর্তনে। তিনি দেখাতে চেষ্টা করেন, এই ব্যবস্থায় অর্থনৈতিক স্বাধীনতা সীমিত হলেও সাংস্কৃতিক স্বাধীনতা ছিল অনেক বেশি। তিনি লিখেছেন, উপরন্তু গ্রাম্য সমাজে এই সহযোগিতার অতিরিক্ত আরও একটি ব্যবস্থার দ্বারা মানুষকে পরম আশ্বাস দেওয়া হইয়াছিল। যে যে-সংস্কৃতিতে অভ্যস্ত, তাহার কুল বা জাতির আচার যেমনই হউক না কেন, সে সেই আচার বজায় রাখিয়াও হিন্দু সমাজে স্থান পাইত। . . . বর্ণগত সমাজের অন্তরে যে অর্থনৈতিক মেরুদণ্ড বর্তমান ছিল, এবং স্বধর্ম পালনের যে আশ্বাস বহু জাতি লাভ করিয়াছিল, তাহারই কারণে ভারতীয় সমাজে বিজিতের বিদ্রোহ দেখা দেয় নাই . . .।২৫ তিনি বলেছেন, এই ব্যবস্থায় যেহেতু অর্থনৈতিক ভাগ্যের স্থিরতা এবং আচার পালনের স্থিরতা ছিল তাই মোটের উপর সকলেই সন্তুষ্ট থাকত। নানক, চৈতন্যদেব অথবা রামমোহন ভেদনীতি বর্জন করিয়া যখন সামাজিক সমতা এবং জাতির পরিবর্তে ব্যক্তিগত গুণ ও কর্মকে সমধিক মর্যাদা দিবার চেষ্টা করিয়াছিলেন, তখন শুধু ব্রাহ্মণ নহে, আপামর জনসাধারণ তাহাদিগকে বৃহৎ হিন্দুসমাজের মধ্যে নূতন একটি জাতিতে পরিণত করিয়া মহাপুরুষদের সংস্কারচেষ্টাকে পরাস্ত করিয়াছিল। বৈষ্ণবকে আমরা “বোষ্টম” নামক এক জাতিতে পরিণত করিয়াছি। শিখ এবং ব্রাহ্ম সমাজকে আমরা প্রায় একটি “জাতি”তে পরিণত করিয়া ফেলিয়াছিলাম, যাহার বিবাহ একান্তভাবে স্বীয় সমাজের মধ্যেই আবদ্ধ। তিনি মনে করতেন এর মূলে রয়েছে আপামর সাধারণের মনে বর্ণব্যবস্থার প্রতি আনুগত্য। তাই বলেছেন, বর্ণব্যবস্থার অর্থনৈতিক ভারকেন্দ্রের স্থৈর্যের বশেই ভারতীয় সংস্কৃতির স্থৈর্য সম্ভব হইয়াছিল। এই মৌলিক সত্যটি হৃদয়ঙ্গম করিবার বিশেষ আবশ্যকতা আছে।২৬

এর সঙ্গেই তিনি যুক্ত করেছেন হিন্দুসমাজে ব্যক্তিস্বাধীনতার প্রশ্নটি। হিন্দুসমাজে মানুষ যতক্ষণ সমাজে থাকে সে সমাজের দাস। কুলাচার লোকাচার পালন করবার স্বাধীনতা তার আছে কিন্তু বৃত্তি পরিহারের স্বাধীনতা তার নেই। সমাজের জন্য নির্ধারিত সেবা করে বিভিন্ন জাতি নিজের জীবনযাপন করে। সমাজকে তারা দেখে এবং সমাজও তাদের দেখে। এখানে অধিকার ও দায় অঙ্গাঙ্গীভাবে জড়িয়ে আছে। কিন্তু এই বন্ধনের ঊর্ধ্বে আরও একটি নীতি প্রাচীন হিন্দুগণ স্বীকার করিতেন। যেব্যক্তি সন্ন্যাস গ্রহণ করে, পরিব্রাজক হয়, তাহাকে গৃহস্থের শেষ কর্তব্য অগ্নিরক্ষণের দায় হইতে নিষ্কৃতি দেওয়া হয়। সে বিরজা হোম করিয়া আত্মার প্রতি শেষ নৈবেদ্যও স্বহস্তে সারিয়া ফেলে। অতঃপর তাহার পূর্বাশ্রমের সঙ্গে যোগসেতু বিচ্ছিন্ন হইয়া যায়, নামগোত্র লুপ্ত হয়, এবং সে নিকেতনবিহীন হইয়া চলে। সমাজ তাহার উপর কোন দাবি রাখে না। সেও সমাজের প্রদত্ত ভিক্ষান্ন ভিন্ন অপর কিছু গ্রহণ করিতে পারে না। অর্থাৎ প্রাচীন বর্ণব্যবস্থাযুক্ত হিন্দুসমাজে আমরা ব্যক্তিকে সম্পূর্ণ সমাজের দাসে পরিণত করিবার যে বুদ্ধি দেখি, তৎসহ ইহাও দেখি, ব্যক্তিও যাহাতে বিনষ্ট না হয়, তাহার মৌলিক প্রতিভা বিকাশের জন্য, সন্ন্যাসের খিড়কি দরজা দিয়া মুক্ত আকাশের তলে দাঁড়াইবার একটা ব্যবস্থাও প্রাচীনগণ নির্মাণ করিয়া গিয়াছিলেন।২৭ পরবর্তী সময়ে ল্যুই ডুঁমো তাঁর Homo Hierarchicus (১৯৬৬) গ্রন্থে ঠিক একই কথা বলেছেন। হিন্দুসমাজে মানুষ তার সামাজিক ভূমিকা ত্যাগ করে সন্ন্যাসীরূপে ব্যক্তি-ভূমিকায় অবতীর্ণ হয়।২৮ তাই সন্ন্যাসীকে তিনি বলেছেন ইনডিভিজুয়াল-আউটসাইড-দ্য-ওয়ার্ল্ড। সমাজ ও সন্ন্যাসী তাই এই সম্পূর্ণকে তৈরি করে, যার একটা অংশে রয়েছে এমন এক প্রতিষ্ঠান, যা পরস্পরনির্ভরতাকে অতিক্রম করে ব্যক্তিকে উন্মোচন করে।

নির্মলকুমার নিজে বহুত্ববাদে বিশ্বাসী ছিলেন। তাই তিনি ভারতের সামাজিক সংস্কৃতির কিছু উপাদানের স্থায়ী মূল্য আছে বলে বিশ্বাস করতেন, যেমন সংস্কৃতির গণতন্ত্র ও সন্ন্যাস গ্রহণের সেফটি ভালভ-যার ফলে সমাজের স্বৈরাচার যখন মানুষের কাছে অসহনীয় বোধ হত তখন একটি বিকল্প উপায় তার কাছে খোলা থাকত। হিন্দুসমাজের গড়ন (১৯৪৯) গ্রন্থের শেষে তিনি বলেছেন, কীভাবে এই ব্যবস্থা মুসলমান আমলেও টিকে ছিল। কারণ হিসেবে তিনি লিখেছেন, হিন্দুসমাজের মধ্যে কৌলিক বৃত্তিকে আশ্রয় করিয়া যে উৎপাদন এবং বণ্টনব্যবস্থা গড়িয়া উঠিয়াছিল, তাহার মধ্যে শোষণ ও শ্রেণীগত অসমতা থাকা সত্ত্বেও পারস্পরিক সহযোগিতার বন্ধন, নূতন স্থানে গ্রামপত্তনের সম্ভাবনা, বিদেশে শিল্পজাত মাল বিক্রয় এবং প্রতি কুল অথবা জাতির দেশাচার বা কুলাচার পালনে স্বাধীনতা থাকার কারণে তাহা দীর্ঘদিন ধরিয়া টিঁকিয়া রহিল।২৯ তাঁর মতে, উপনিবেশবাদ এই উৎপাদন ব্যবস্থাকে একটা বড়ো রকম ধাক্কা দেয়। তিনি মনে করতেন ধনতন্ত্র অবশ্যই সমাজে নতুন শক্তির জন্ম দিয়েছে, একই সঙ্গে ব্যক্তিস্বাতন্ত্র্যের আতিশয্যের জন্য সমাজের ক্ষতিও করেছে। তাই তিনি লিখেছেন, ইউরোপীয় ধনতন্ত্রকে গালি দিব না। তাহা যেখানে মানবসমাজের বৈষয়িক সম্পদ বৃদ্ধির ব্যাপারে সহায়তা করিয়াছে, সেখানে তাহার যোগ্য প্রশংসা করিব। কিন্তু ব্যক্তিস্বাতন্ত্র্যের আতিশয্যের দ্বারা তাহা যে ক্ষতিসাধন করিয়াছে সে সম্বন্ধেও আমরা অবহিত থাকিব। তেমনই আবার প্রাচীন বর্ণব্যবস্থার মধ্যে যেখানে দোষের যাহা আছে, তাহাকে ক্ষমা করিব না। কিন্তু প্রাচীন উৎপাদনব্যবস্থা ও জাতিসংশ্লেষ, অথবা সমাজ ও ব্যক্তির সম্পর্ক নিয়ন্ত্রণে যদি কিছু ভাল পাই, যাহা আজও আমাদের প্রয়োজনে লাগিতে পারে, তবে অবশ্যই তাহা গ্রহণ করিব।৩০

ভারতের আদিবাসী সম্প্রদায় ও হিন্দুসমাজের সঙ্গে তাদের সম্পর্ক নিয়ে তাঁর ওই একই যুক্তি ছিল। তিনি দাবি করেন যে, হিন্দু সভ্যতা যেমন জাতিকে স্বীকৃতি দিয়েছে তেমনই জন বা আদিবাসীকেও স্বীকৃতি দান করেছে এবং জাতি ও জন দুই বহুযুগ ধরে ভারতে সহাবস্থান করে এসেছে। হিন্দুসমাজ বিভিন্ন গোষ্ঠীকে আর্থিক নিরাপত্তা ও স্বধর্ম পালনের স্বাধীনতা দিয়ে এসেছে এই যুক্তি ব্যবহার করে তিনি আদিবাসীদের হিন্দুসমাজে অন্তর্ভুক্ত করে নেওয়ার এক বিশেষ প্রক্রিয়ার কথা বলেন, যার নাম দেন আদিবাসীদের অন্তর্ভুক্ত করার হিন্দু পদ্ধতি। নৃতত্ত্বে এই প্রক্রিয়াকে অ্যাকালচারেশন বা সাংস্কৃতিক অভিযোজন প্রক্রিয়া বলা হয়। নির্মলকুমার আদিবাসীদের ক্ষেত্রে এক বিশেষ হিন্দু সাংস্কৃতিক অভিযোজন প্রক্রিয়ার কথা বলছেন। তাঁর মতে, এই পদ্ধতির বিশিষ্টতা হল আদিবাসীদের হিন্দুসমাজে অন্তর্ভুক্তির জন্য তাদের স্বধর্ম পরিত্যাগ করতে হয় না। অন্যভাবে দেখতে গেলে বলা যায়, তিনি দুই ধরনের সামাজিক সংগঠনের সহাবস্থানের কথা বলেছেন, একটি হল ব্রাহ্মণ্য সংগঠন এবং অন্যটি কৌম সংগঠন। প্রথমটি ছিল জটিল, অনেক বড়ো এবং এর প্রযুক্তিগত ভিত্তিও ছিল উন্নত। প্রান্তিক কৌম সমাজ এই ব্রাহ্মণ্য সংগঠনের প্রতি আকর্ষিত হত তার রাজনৈতিক ক্ষমতার জন্য নয় বরং এর প্রযুক্তিগত দক্ষতা এবং হিন্দু সমাজবিন্যাসে একটি স্থান পাওয়ার পরও স্বধর্ম পালনের অধিকার-এই দুই কারণে। হিন্দুসমাজের গড়ন গ্রন্থে তিনি দেখিয়েছেন কীভাবে তেলিদের মধ্যে ঘানির উৎকর্ষ সাধনের সঙ্গে সঙ্গে নতুন নতুন জাতি বা উপজাতির সৃষ্টি হয়েছে।

যেহেতু হিন্দুসমাজে কোনো বৃত্তির উপর গোষ্ঠী বা জাতির একচ্ছত্র অধিকার স্বীকৃত ছিল, তাই কৌম সমাজের মানুষ এই ব্যবস্থার প্রতি আকর্ষিত হত। পাল লহড়ার জুয়াঙ্গদের দৃষ্টান্ত দিয়ে তিনি বলেছেন, একসময় এরা শিকার বা জঙ্গল থেকে ফলমূল সংগ্রহ করে জীবিকানির্বাহ করত এবং পরবর্তী সময় বাঁশের তৈরি জিনিসপত্র তৈরি করতে শেখে এবং নিকটবর্তী গ্রামবাসীদের কাছে বিক্রি করে। এইভাবেই তাদের হিন্দুসমাজের সঙ্গে লেনদেন বৃদ্ধি পেয়েছে। অন্যদিকে এই বৃত্তিতে জুয়াঙ্গদের একচ্ছত্র অধিকার, অন্য কোনো জাতি এই বৃত্তিতে প্রবেশ করবে না। তাই তিনি লিখেছেন, পাল লহড়া, ঢেঙ্কানাল, ময়ূরভঞ্জ প্রভৃতি স্থানে ঘুরিয়া আমার আরও একটি বিষয় মনে হইয়াছে। আগেকার আমলে, অনার্য জাতির সহিত গ্রামবাসী ব্রাহ্মণ্য বা আর্যসভ্যতার অন্তর্গত জাতিদের সম্পর্ক ধীরে ধীরে বৃদ্ধি পাইত। এবং অনার্য জাতিবৃন্দের পরিবর্তন ধীরে ধীরে হইত বলিয়া তাহারা স্থানীয় প্রয়োজন অনুসারে এক বৃহত্তর অর্থনৈতিক পরিবারের মধ্যে শ্রমবিভাগের নিয়ম অনুসারে কোনো-একটি বিশেষ বৃত্তি অবলম্বন করিত। কেবল, আর্যসমাজের নিয়ম অনুসারে প্রতি জাতির কৌলিক বৃত্তিতে পুরুষানুক্রমে একাধিপত্য স্বীকৃত হইত।৩১ এই সাংস্কৃতিক অভিযোজনের ইতিহাস তাঁর মতে সাংস্কৃত্যায়নের রূপ নিয়েছিল এবং এই প্রক্রিয়ায় আদিবাসীরা ক্রমশ জাতি হিসেবে পরিচিত হয়। তাঁর যুক্তি ছিল, বিদ্যুৎ যেমন উঁচু স্থৈতিক শক্তি থেকে নীচু স্তরে প্রবাহিত হয়, সংস্কৃতির ক্ষেত্রেও তেমনি অর্থনৈতিক দিক থেকে প্রভাবশালী স্তর থেকে দরিদ্রশ্রেণির দিকে বয়ে যায়।

কৌম সমাজের অন্তর্ভুক্তির এই বিশেষ পদ্ধতির দু-টি ফলিতার্থের কথা তিনি বলেছেন। প্রথমটি হল, দরিদ্র আদিবাসীদের উন্নত উৎপাদন সংগঠনে অন্তর্ভুক্তি খুব একটা কঠিন হয়নি এবং দ্বিতীয়, এই বিশেষ পদ্ধতির জন্য আদিবাসীরা বিদ্রোহও করেনি-যদিও সমাজ বিন্যাসে তাদের স্থান নীচুতেই ছিল। তিনি লিখেছেন, অধিকাংশ অনার্য জাতি যেসকল বৃত্তি অনুসরণ করিয়া থাকে, তমোগুণের বাহুল্যবশত সেগুলি নিম্নপর্যায়ে পড়ে। অতএব অর্থনৈতিক বন্ধনে অপরের সহিত আবদ্ধ হইলেও অনার্য জাতিবৃন্দ সচরাচর অনাদর অবহেলায় কালাতিপাত করিত। ইহা সত্ত্বেও অনার্য জাতিবৃন্দ কেন বনের স্বয়ংসম্পূর্ণতা পরিহার করিয়া অপরের সহিত অন্নসূত্রের বন্ধনে আবদ্ধ হইবার চেষ্টা করিত? অথবা লক্ষ্মীদেবতা বা অপরাপর আর্য-দেবতা বা অনুষ্ঠানেরই বা অনুকরণ করিত কেন? অনেকে মনে করেন, আর্য জাতিবৃন্দের নিকট যুদ্ধে পরাভব স্বীকার করিয়া কোল জুয়াঙ্গ প্রভৃতি জাতি দাসসুলভ মনোভাবের পরিচয় দিত। ইহা আংশিকভাবে সত্য হইতে পারে। কিন্তু “দাসের” মনে স্বাধীনতার সকল আকাঙ্খা নিঃশেষে মুছিয়া গিয়া অপরের অনুকরণে উৎসাহ কেন জন্মে, তাহার অন্তর্নিহিত কারণ সম্বন্ধে কি আমাদের আরও অনুসন্ধানের প্রয়োজন নাই?৩২

নির্মলকুমারের জাতি ও জন সম্পর্কিত আলোচনা প্রসঙ্গে কয়েকটি কথা অবশ্য বলার থেকে যায়। তিনি এই বিষয়গুলিকে বিচার করেছেন হিন্দুসমাজের সাংস্কৃতিক ও সভ্যতার এক আদর্শ কাঠামোর মধ্যে। অন্যভাবে বলতে গেলে, তাঁর বর্ণিত জাতিবিবরণ গঠিত হয়েছে হিন্দুত্বের এক আদর্শে যা বস্তুত ব্রাহ্মণ্যবাদী। তিনি যে মডেলকে আশ্রয় করে এই বিবরণ তৈরি করেছেন, আগেই বলেছি, তা হল সাংস্কৃতিক অভিযোজনের মডেল। এই প্রক্রিয়ায় অন্য গোষ্ঠীগুলি মূল সমাজব্যবস্থার সঙ্গে একীভূত হবার রসদ সংগ্রহ করে এবং তাঁর মতে হিন্দুধর্মই এই উপাদানগুলি প্রান্তিক গোষ্ঠীদের সরবরাহ করেছে। যদিও তিনি অন্তত তত্ত্বগতভাবে পরিব্যাপ্তিবাদ ও সাংস্কৃতিক অভিযোজনবাদে বিশ্বাসী ছিলেন, তাঁর জাতি বিষয়ক আলোচনায় কিন্তু এক অর্থে তা প্রতিফলিত হয়নি। বস্তুত সাংস্কৃতিক অভিযোজন প্রক্রিয়ায় মিলমিশ দুই দিক থেকেই হয়, এই প্রক্রিয়া কখনোই একপেশে নয়। তাঁর বিবরণে প্রান্তিক গোষ্ঠী বা জাতির অন্তর্ভুক্তি হচ্ছে উপর থেকে নীচ, ব্রাহ্মণ্যবাদী আদর্শে নির্ভর করে। প্রথমদিকের প্রাচ্যবাদীরা ভারতের সামাজিক ইতিহাসকে যেমন হিন্দুধর্মের ইতিহাস হিসেবে দেখতেন অথবা অহিন্দু গোষ্ঠীদের হিন্দুসমাজে সংমিশ্রণের ইতিহাস হিসেবে দেখতেন, নির্মলকুমারও সেই দোষ থেকে মুক্ত নন।

৫. বৈজ্ঞানিক নৃতত্ত্ব বনাম স্বভাষায় নৃতত্ত্ব
ফিরে আসি যে আলোচনা দিয়ে এই প্রবন্ধ শুরু করেছিলাম সেই প্রসঙ্গে। নির্মলকুমার মনে করতেন তিনি একজন বিজ্ঞানী, বিজ্ঞান হল তাঁর স্বধর্ম। বিজ্ঞান শুধু তাঁর কাছে সত্য আবিষ্কারের হাতিয়ার নয়, সামাজিক কর্মপন্থা নির্দিষ্ট করার উপায়ও। তিনি নৃতত্ত্বকে বিজ্ঞানের ক্ষেত্র হিসেবেই দেখেছেন, এবং তাঁর বিশ্বাস ছিল এই বিজ্ঞানের শিক্ষা হয় গ্রামে-গঞ্জে আদিবাসী অঞ্চলে কাজ করার মাধ্যমে। তিনি বিজ্ঞানের কোনো বিমূর্ত ধারণায় উৎসাহী ছিলেন না বরং মনে করতেন এই বিজ্ঞানের কার্যকারিতা প্রমাণিত হবে কাজের মধ্য দিয়ে। এই বিজ্ঞান তাঁর কাছে খুব একটা উন্নত, পরিশীলিত বা পরিমার্জিত বিজ্ঞান ছিল না। তিনি বরং মনে করতেন একে পরিমার্জিত করার উদ্দেশে শক্তি ক্ষয় করলে তাঁর বৃহত্তর উদ্দেশ্য সাধিত হবে না। নিজেকে তিনি একজন ফিল্ড সায়ান্টিস্ট বা ক্ষেত্র-বিজ্ঞানী হিসেবে ভাবতেন, মনে করতেন তথ্য সংগ্রহের মাধ্যমে খুব বড়ো সত্য না হোক, ছোটো ছোটো সত্য আবিষ্কৃত হবে। তাঁর কাছে এই বিজ্ঞান ছিল বস্তুনির্ভর, নিরপেক্ষ বিশ্লেষণ-নির্ভর, যে বিজ্ঞান সত্যের সন্ধান দেবে তথ্যকে গভীরভাবে বিশ্লেষণ করার পর। ভারতের জাতি, কৌম সম্পর্কিত তথ্য সংগ্রহের পরিধি বিস্তৃত করাকেই তিনি প্রকৃত জ্ঞানের উপায় বলে মনে করতেন।

অথচ তাঁর বাংলাভাষায় লেখা রচনাগুলি এই বিজ্ঞানের বিরুদ্ধাচরণ করে। অন্যভাবে বলতে গেলে, তিনি তাঁর বাংলা রচনায় স্বকল্পিত বিজ্ঞানের নাগপাশ থেকে বেরিয়ে এসেছেন এবং আধুনিক নৃতত্ত্বের অনেক কাছাকাছি পৌঁছে গেছেন। তিনি নিজেকে পরিব্রাজক বলতেন, মধ্যযুগীয় পরিব্রাজকের মতো তিনি সত্যের সন্ধানী ছিলেন এবং সেই সত্যের প্রচারেও উৎসাহী ছিলেন। তাই অপেশাদার সাধারণ পাঠকের জন্য বাংলা ভাষায় প্রবন্ধও লিখেছেন অনেক। এ ব্যাপারে তিনি উনিশ শতকে বাংলা ভাষায় জ্ঞানচর্চার যে ধারা আরম্ভ হয় তার সুযোগ্য উত্তরসূরি ছিলেন। বস্তুত বাংলায় নৃতত্ত্বচর্চার প্রচার ও প্রসারে বাংলা ভাষায় প্রকাশিত পত্রপত্রিকার ভূমিকা অত্যন্ত গুরুত্বপূর্ণ। ভারতবর্ষের অন্যান্য রাজ্যে নৃতত্ত্বচর্চা সাধারণ মানুষের কাছে পরিচিতি লাভ করে বিশ্ববিদ্যালয় বা অ্যানথ্রোপলজিক্যাল সার্ভে অফ ইন্ডিয়া প্রভৃতি প্রতিষ্ঠানগুলির মাধ্যমে। বঙ্গদেশে নৃতত্ত্বের প্রচারে এই প্রতিষ্ঠানগুলির ভূমিকা তুলনামূলকভাবে গৌণ, বরং ও ব্যাপারে প্রথম রাজেন্দ্রলাল মিত্র সম্পাদিত বিবিধার্থ-সংগ্রহ পত্রিকা এবং পরবর্তী সময়ে নির্মলকুমার, বিনয় ঘোষ প্রমুখ লেখকেরা নৃতত্ত্বকে বাঙালি পাঠকের অনেক কাছাকাছি নিয়ে আসেন। বস্তুত এই চর্চা ছিল এক ধরনের সাংস্কৃতিক শিক্ষা যা মানুষকে অন্যজাতি, গোষ্ঠী, রীতিনীতি, আচার-অনুষ্ঠানের প্রতি সহনশীল হতে শেখাত। বিবিধার্থ-সংগ্রহ পত্রিকায় যে বিভিন্ন জাতির নৃতাত্ত্বিক পরিচয় প্রকাশিত হত, তারও একটা প্রধান উদ্দেশ্য ছিল দেশের মানুষের সংকীর্ণ নিজ-সমাজকেন্দ্রিক দৃষ্টিভঙ্গিকে আরও প্রসারিত করা।৩৩ বহুত্ববাদে বিশ্বাসী নির্মলকুমার এই ধারাকে যে আরও শক্তিশালী করবেন এ আর আশ্চর্য কী!

বাংলা ভাষায় নৃতত্ত্বচর্চার কথা বলতে গেলে প্রথমেই বলতে হয় যে, নৃতত্ত্ব এক ধরনের আখ্যান যা সংস্কৃতি নির্ভর। ভাষাই যেহেতু আখ্যানকে গঠিত করে তাই ভাষার রীতিনীতি, প্রকরণ, অলংকরণ সবই এই আখ্যানের সঙ্গে ওতপ্রোত থাকে। বস্তুত আখ্যানকে মানুষ সত্য বলে স্বীকার করবে কেন? এইখানে আখ্যানের উপর বিজ্ঞানের কর্তৃত্ব প্রতিষ্ঠা করতে হয়, বলতে হয় এটা বিজ্ঞান তাই এই আখ্যান সত্য। অথচ এই আখ্যানের অন্তর্নিহিত গঠন সর্বক্ষণই বিজ্ঞানের বিরোধিতা করে যায়। বিজ্ঞান তথ্যের নৈর্ব্যক্তিক বিশ্লেষণ দাবি করে, কিন্তু নৃতত্ত্ব শুরু হয় ব্যক্তিগত আখ্যান দিয়ে। নৃতত্ত্বে ব্যক্তিগত আখ্যান এবং বস্তুগত বিবরণের যুগ্মপ্রয়োগ ও টানা-পোড়েনের কথা এই প্রবন্ধের গোড়ায় বলেছি। মনে রাখতে হবে, এটা কিন্তু নৃতত্ত্বের আবিষ্কার নয়, নৃতত্ত্বের অনেক আগে থেকে ভ্রমণ-সাহিত্যেও এটা দেখা যায়। নৃতত্ত্ব সবসময়ই নিজেকে ভ্রমণসাহিত্য থেকে আলাদা ঘোষণা করতে চায়, কিন্তু একথা অস্বীকার করার উপায় নেই যে, নৃতাত্ত্বিক আখ্যানে ভ্রমণসাহিত্যের অবদান অনেকটাই। ভ্রমণসাহিত্যের একটি প্রচলিত রীতি হল ব্যক্তিগত আখ্যানের সঙ্গে সেই স্থানের প্রাণীকুল, উদ্ভিদকুল, অনুষ্ঠান, রীতিনীতির বিবরণ যোগ করা। ভ্রমণসাহিত্যে ব্যক্তিগত আখ্যান এবং নৈর্ব্যক্তিক বিবরণ, বিশেষ দৃষ্টিভঙ্গি এবং নির্বিশেষ বর্ণনা, এই দু-টি ভিন্ন ধারা প্রায়শই স্থান বদল করে চলতে থাকে। এখানে বাংলা ভ্রমণসাহিত্য থেকে নানা দৃষ্টান্ত দেওয়া যায়। ১৮৫৪ সালে সংবাদ প্রভাকর পত্রিকায় ঈশ্বরচন্দ্র গুপ্ত ধারাবাহিক-ভাবে প্রকাশিত তাঁর ভ্রমণকারি বন্ধুর পত্র রচনায় পূর্ববাংলার গ্রাম, জাতি, উপজাতি, আহার, সামাজিক ক্রিয়াকলাপ ইত্যাদির অত্যন্ত মনোজ্ঞ বিবরণ দিয়েছিলেন। আমি এখানে দৃষ্টান্ত হিসেবে বেছে নেব আরও একটি বিখ্যাত ভ্রমণসাহিত্য-সঞ্জীবচন্দ্রের পালামৌ বইটিতে আমরা যেমন দেখি কোলভূমির বিবরণ, সেখানকার উদ্ভিদকুল (তাল, হিন্তাল একেবারেই নাই, কেবল শালবন, অন্য বন্য গাছও আছে। শালের মধ্যে প্রকাণ্ড গাছ একটিও নাই, সকল গুলিই আমাদের দেশী কদম্ববৃক্ষের মত)৩৪, বসবাসের স্থান (সকলেরই পর্ণ কুটির), নারীদের পোশাক অলংকার (সকলের কটিদেশে একখানি করিয়া ক্ষুদ্র কাপড় জড়ান, সকলেরই কক্ষ, বক্ষ আবরণশূন্য। সেই নিরাবৃত বক্ষে পুতির সাতনরী, তাহাতে ক্ষুদ্র ক্ষুদ্র আরসী ঝুলিতেছে; কর্ণে ক্ষুদ্র ক্ষুদ্র বনফুল, মাথায় বড় বড় বনফুল।)৩৫, অথবা কোলদের বিবাহরীতি, নৃত্যগীত, মদ্যপানের বিবরণ, এই সমস্ত কিছুই রয়েছে। ভ্রমণসাহিত্যের এটাই সর্বজনীন রীতি। কিন্তু সবচেয়ে বড়ো কথা হল, আধুনিক নৃতত্ত্বের মতো এখানেও বিশেষ বিশেষ ক্ষেত্রে রয়েছে নিরপেক্ষ বর্ণনা, নিরপেক্ষ দৃষ্টিভঙ্গি, সামাজিক-সাংস্কৃতিক ও অর্থনৈতিক জীবনের যোগসূত্র স্থাপনের চেষ্টা-যেমন দেখি সঞ্জীবচন্দ্রের লেখা কোলদের বিবাহ বর্ণনায়, এবার তাহাদের বিবাহের পরিচয় দিতে ইচ্ছা হইতেছে। . . . তাহাদের প্রত্যেক গ্রামের প্রান্তে একখানি করিয়া বড় ঘর থাকে। সেই ঘরে সন্ধ্যার পর একে একে গ্রামের সমুদায় কুমারীরা আসিয়া উপস্থিত হয়, সেই ঘর তাহাদের ডিপো। বিবাহযোগ্যা হইলে আর তাহারা পিতৃগৃহে রাত্রি যাপন করিতে পায় না। সকলে উপস্থিত হইয়া শয়ন করিলে গ্রামের অবিবাহিত যুবারা ক্রমে ক্রমে সকলে সেই ঘরের নিকটে আসিয়া রসিকতা আরম্ভ করে; কেহ গীত গায়, কেহ নৃত্য করে, কেহ বা রহস্য করে। . . . নৃত্য হাস উপহাস্যের পর পরস্পর মনোনীত হইলে সঙ্গী সঙ্গিনীরা তাহা কাণাকাণি করিতে থাকে। ক্রমে গ্রামে রাষ্ট্র হইয়া পড়ে। রাষ্ট্র কথা শুনিয়া উভয় পক্ষের পিতৃকুল সাবধান হইতে থাকে। সাবধানতা অন্য বিষয়ে নহে। কুমারীর আত্মীয় বন্ধুরা বড় বড় বাঁশ কাটে, তীর ধনুক সংগ্রহ করে; অস্ত্রশস্ত্রে সান দেয়। আর অনবরত কুমারের আত্মীয় বন্ধুকে গালি দিতে থাকে। চীৎকার আর আস্ফালনের সীমা থাকে না। আবার এদিকে উভয় পক্ষে গোপনে গোপনে বিবাহের আয়োজনও আরম্ভ করে।৩৬

এখানে সবিশেষ লক্ষ করার বিষয়টি হচ্ছে, ভ্রমণসাহিত্যের প্রথাগত এই যে রচনাশৈলী, অর্থাৎ নৈর্ব্যক্তিক বিবরণ এবং ব্যক্তিগত আখ্যানের সংমিশ্রণ, এটাও কিন্তু আধুনিক যুগের বৈজ্ঞানিক চিন্তার ফসল নয়; বরং এই একই শৈলী ষোড়শ শতাব্দীর ইউরোপীয় ভ্রমণসাহিত্যেও দেখতে পাওয়া যায়। সঞ্জীবচন্দ্রের এই বিবাহবর্ণনার উল্লেখযোগ্য বিষয় হল বর্ণনার সাধারণীকরণ। এই বিবরণ বস্তুত কোনো বিশেষ ব্যক্তি বা পরিবারের নয়, সম্পূর্ণ কোল জাতির। আরও লক্ষ করার বিষয় হল বিবাহের বিবরণ দেওয়া হয়েছে সাধারণ বা নিত্য বর্তমান কালে এবং এর ফলেও বিবরণের সাধারণীকরণ হচ্ছে। নৃতাত্ত্বিকও নিজের রচনায় এই কৌশল ব্যবহার করে থাকেন। বহু সময় ভ্রমণসাহিত্যে বর্ণনামূলক নিবন্ধ তার আখ্যানের মধ্যেই মিশে থাকে। যেমন : অপরাহ্নে পালামৌয়ে প্রবেশ করিয়া উভয়পার্শ্বস্থ পর্ব্বত শ্রেণী দেখিতে দেখিতে বনমধ্য দিয়া যাইতে লাগিলাম। বাঁধা পথ নাই, কেবল এক সঙ্কীর্ণ গো-পথ দিয়া আমার পালকি চলিতে লাগিল, . . . কতকদূর গিয়া দেখিলাম, পথশ্রান্তা যুবতীরা মদের ভাঁটিতে বসিয়া মদ্যপান করিতেছে। . . . যুবতীরা উভয় জানুদ্বারা ভূমি স্পর্শ করিয়া দুই হস্তে শালপত্রের পাত্র ধরিয়া মদ্যপান করিতেছে, . . . জানুস্পর্শ করিয়া উপবেশন করা কোলজাতির স্ত্রীলোকদিগের রীতি; . . .।৩৭ বলাবাহুল্য, ব্যক্তিগত আখ্যান ও সাধারণ উক্তি এখানে মিলেমিশে থাকলেও, দু-টিকেই আলাদা করে চেনা যায়। এখানে রচনাশৈলীর মধ্যে বিভিন্ন কালের প্রয়োগও লক্ষ করতে হয়।

বিভিন্নভাবে আখ্যান-বিবরণের দ্বৈততা ভ্রমণসাহিত্যে আছে একদম প্রথম থেকেই, যেমন আছে এর প্রথাগত ক্রম, অর্থাৎ প্রথমে আখ্যান পরে বিবরণ বা প্রথাগত রীতি অর্থাৎ আখ্যান মুখ্য, বিবরণ গৌণ। নৃতত্ত্বও এই ধারার মধ্যে তার রচনা গঠিত করে, যদিও বিষয় হিসেবে নিজেকে বিজ্ঞান বলে নৃতত্ত্ব ভ্রমণসাহিত্য থেকে নিজের দূরত্বও জাহির করে। নৃতাত্ত্বিক রচনায় অবশ্য বিবরণই মুখ্য এবং আখ্যান গৌণ ভূমিকা পালন করে। তবুও ব্যক্তিগত আখ্যানের ভূমিকা নৃতাত্ত্বিক রচনায় অপরিসীম। এই ব্যক্তিগত আখ্যান মূল রচনার প্রেক্ষাপট তৈরি করে এবং পরবর্তী বিবরণের জন্য পাঠককে প্রস্তুতও করে। বিবরণের বিশ্বাসযোগ্যতার পটভূমি এই আখ্যানভাগেই নিহিত থাকে।

এবার ভ্রমণসাহিত্য থেকে নৃতাত্ত্বিক রচনার দিকে যদি ফিরে তাকাই তাহলে এই ধারাবাহিকতার চেহারা আরও স্পষ্ট ধরা যাবে। নির্মলকুমার তাঁর ক্ষেত্র-সমীক্ষা পদ্ধতি সম্পর্কিত এক রচনায় লিখেছেন যে, একজন ভ্রমণকারী নানারকম মালমশলা সংগ্রহ করে, যা হয়তো ভবিষ্যতে বিভিন্ন শ্রেণির বিজ্ঞানীর কাজে আসতে পারে। কিন্তু পরিকল্পিত ক্ষেত্র-সমীক্ষা ভ্রমণকারীর পর্যবেক্ষণ থেকে পৃথক। এর সঙ্গে তুলনীয় গবেষণাগারের পরীক্ষামূলক নিরীক্ষণ। অর্থাৎ এখানেও সেই নৃতত্ত্বকে বিজ্ঞান হিসেবে প্রতিষ্ঠা করার চেষ্টা। বৈজ্ঞানিক যেমন গবেষণাগারে পরীক্ষানিরীক্ষা করেন, বৈজ্ঞানিক পদ্ধতির যেমন সুশৃঙ্খল, সুনির্দিষ্ট নিয়মকানুন আছে, নৃতাত্ত্বিকের ক্ষেত্র-সমীক্ষাও ঠিক সেইরকম পরীক্ষানিরীক্ষা করার মতো বিষয়, তারও সেই একইরকম বৈজ্ঞানিক পদ্ধতি রয়েছে। মূলত এখানেও সেই ভ্রমণসাহিত্য থেকে নৃতত্ত্বের দূরত্ব প্রতিষ্ঠা করার চেষ্টা; কারণ, ভ্রমণসাহিত্য বৈজ্ঞানিক রচনা নয়, পরিকল্পিত ক্ষেত্র-সমীক্ষার মাধ্যমে তা রচিত হয়নি।

অথচ, একদম প্রথম যুগ থেকেই নৃতাত্ত্বিক রচনার সূত্রপাত হয়েছে ভ্রমণসাহিত্যের কয়েকটি বিশেষ ভঙ্গিকে অবলম্বন করে। যেমন, নৃতাত্ত্বিকের নিজের অনুসন্ধানের ক্ষেত্রে আবির্ভাবের বর্ণনায়, ভ্রমণসাহিত্যের শুরুতে ভ্রমণকারী গন্তব্যস্থানে কীভাবে এলেন, এসে প্রথম দৃষ্টিতে কী দেখলেন, দেখে কী তাঁর প্রতিক্রিয়া হল-এই সমস্ত কিছুরই এক বিশদ বর্ণনা দেন। তাঁর যাত্রা কষ্টকর ছিল, না মনোরম ছিল, যে পথে তিনি এসে পৌঁছোলেন তা সুগম না দুর্গম, প্রথম দৃষ্টিতে তিনি আশ্চর্য হলেন, না হতাশ হলেন ইত্যাকার বিবরণের সঙ্গে ভ্রমণসাহিত্যের সকল পাঠকই পরিচিত। নৃতাত্ত্বিকও তাঁর রচনায় ওই একই পদ্ধতি অবলম্বন করেন। যেকোনো ক্ষেত্র-সমীক্ষার বিবরণ আরম্ভ হয় নির্দিষ্ট ক্ষেত্রে নৃতাত্ত্বিকের প্রবেশ সংক্রান্ত বিবরণ দিয়ে। নৃতাত্ত্বিক তাঁর ব্যক্তিগত আখ্যান দিয়েই রচনা আরম্ভ করেন। কোথাও নৃতাত্ত্বিক এক স্বর্গরাজ্যে প্রবেশ করেছেন যেখানে নেটিভরা দুই হাত বাড়িয়ে তাঁকে টেনে নিচ্ছে, কোথাও তিনি পরিত্যক্ত, তাঁকে ছেড়ে জাহাজ চলে গেছে আবার কোথাও তিনি নানা বাধাবিপত্তি, অসহযোগিতায় হতাশ, বিরক্ত।৩৮

এবার নির্মলকুমারের কথায় আসি। একটু আগেই বলেছি তিনি মনে করতেন নৃতত্ত্ব ভ্রমণসাহিত্য নয়। নৃতত্ত্ব হল বিজ্ঞান। অথচ অন্যান্য নৃতাত্ত্বিকের মতো ভ্রমণসাহিত্যের আখ্যানরূপ ধার করেই তিনি নিজের নৃতাত্ত্বিক রচনা শুরু করেছেন। হিন্দুসমাজের গড়ন বইতে তিনি জুয়াঙ্গদের অনুসন্ধানভিত্তিক বিবরণ দিয়েছেন। এই বিবরণের প্রথমেই রয়েছে তাঁর ব্যক্তিগত আখ্যান : ১৯২৮ সালের প্রারম্ভে আমি পাল লহড়া রাজ্যের মধ্যে কণ্টলা নামক এক গ্রামে জুয়াঙ্গ এবং শবরদের দ্বারা অধ্যুষিত পল্লীতে কয়েক সপ্তাহ অবস্থান করিয়াছিলাম। বাহির হইতে কোনো লোক আসিলে জুয়াঙ্গেরা স্বভাবতই সন্ত্রস্ত হয়। তাহারা প্রথমে মনে করিয়াছিল, আমি হয়তো কোনও অসদুদ্দেশ্য লইয়া সেখানে উপস্থিত হইয়াছি, সরকারী বনবিভাগের এলাকায় তাহারা যেসকল বস্তু অপরের অগোচরে সংগ্রহ করিয়া থাকে সম্ভবত তাহারই সম্বন্ধে অনুসন্ধান করিতে আসিয়াছি। কিন্তু যেদিন আমি কণ্টলা গ্রামের অধিষ্ঠাতৃদেবতার নামে পূজা দিলাম এবং দুটি মোরগ বলি দেবার পর সমস্ত গ্রামবাসীকে পেট ভরিয়া ভাত খাইবার জন্য নিমন্ত্রণ করিলাম, সেদিন হইতে আমাকে বন্ধুভাবে গ্রহণ করিতে জুয়াঙ্গেরা আর ইতস্তত করে নাই।৩৯

মনে রাখতে হবে নৃতাত্ত্বিকের তথ্যসংগ্রহ পদ্ধতি ব্যক্তিবিশেষের উপর নির্ভরশীল। ব্যক্তিগত আখ্যান এই তথ্য এবং নৃতত্ত্বর নিজেকে বিজ্ঞান হিসেবে দাবি করার প্রচেষ্টার মধ্যে মধ্যস্থতা করে। এই ব্যক্তিগত আখ্যান দিয়ে নৃতাত্ত্বিক পাঠককে বুঝিয়ে দেন যে, পরে তাঁরা যে বিবরণ পড়বেন সেই বিবরণ বিশ্বাসযোগ্য, সেই তথ্য নৃতাত্ত্বিক স্বঃতস্ফূর্তভাবে পেয়েছেন, তার মধ্যে কোনো জোরজবরদস্তি ছিল না। এমনকী যাদের বিবরণ নৃতাত্ত্বিক দিতে চলেছেন তিনি তাদেরই একজন হয়েছিলেন (যার থেকে নৃতত্ত্বে অংশগ্রহণকারী পর্যবেক্ষণ পদ্ধতির তত্ত্ব এসেছে), তিনি যে তথ্য সংগ্রহ করেছেন তা তাদের স্বাভাবিক জীবনযাত্রার তথ্য, এই তথ্য তাঁকে উদ্দেশ্য করে সংগঠিত হয়নি। যে লোকসমাজ নৃতাত্ত্বিকের অধ্যয়নের বিষয়বস্তু তাদের থেকে নৃতাত্ত্বিকের নিজের ভাষা, সংস্কৃতি, পোশাক-পরিচ্ছদ, আচার-আচরণ সকল বিষয়েই পৃথক। বস্তুত, নৃতাত্ত্বিকের উপস্থিতি তাদের জীবনযাত্রায় এক গুরুত্বপূর্ণ পার্থক্যের সূচনা করে, স্বচ্ছন্দ সেই জীবনযাত্রায় কিছুটা ছন্দপতনও বোধহয় ঘটে। কিন্তু নৃতাত্ত্বিক তাঁর রচনা পাঠকের কাছে উপস্থিত করেন যেন এই পার্থক্যের বিলোপ ঘটেছে। রচনার প্রারম্ভে ব্যক্তিগত আখ্যানের মাধ্যমে তিনি এই পার্থক্যের বিলোপসাধন করেন। রচনার বিবরণের অংশে নৃতাত্ত্বিক যেমন নিজে অদৃশ্য হয়ে যান, ঠিক তেমনই তথ্য সংগ্রহের সময়ও তিনি যেন অদৃশ্য হয়েই ছিলেন। তিনি যেন অন্যদের থেকে আর আলাদা নন।

নির্মলকুমারের উপরোক্ত আখ্যান ভ্রমণসাহিত্য ও নৃতাত্ত্বিক বিবরণের একটি পরিচিত আখ্যান। নতুন জায়গায় প্রথমে মানুষের মনে নানাবিধ সন্দেহ দেখা দেবে, তারা মন খুলে কথা বলতে চাইবে না, পরে নৃতাত্ত্বিকের কিছু আচরণ দেখে তারা সন্দেহমুক্ত হবে। প্রারম্ভিক আখ্যানের পর নির্মলকুমার নিজে রচনা থেকে মোটামুটি অদৃশ্য হয়ে যান, শুরু হয় বৈজ্ঞানিক আলোচনা, বৈজ্ঞানিক বিবরণ। যেমন কোলদের কথা বলতে গিয়ে সঞ্জীবচন্দ্রের মতোই তিনি লিখেছেন, . . . মুণ্ডাগ্রামে আরও একটি বিশিষ্ট প্রতিষ্ঠান দেখা যায়। গ্রামের অবিবাহিত যুবকগণ রাত্রে বাড়িতে শোয় না। তাহারা একত্র হইয়া যে ঘরে রাত্রিযাপন করে সে ঘরটিকে গিতি-ওড়া বা শুইবার ঘর বলা হয়। কুমারীদের জন্যও তেমনই কোনও বর্ষীয়সী বিধবার বাড়িতে অতিরিক্ত ঘর থাকিলে আর একটি গিতি-ওড়া প্রতিষ্ঠিত হইতে পারে।৪০

নৃতাত্ত্বিকরা ভ্রমণকারীদের থেকে নিজেদের পৃথক করেন এই বলে যে, ভ্রমণকারী শুধু ভ্রমণ করে চলে যান, কিন্তু নৃতাত্ত্বিক সেই স্থানে বা সমাজে থেকে অধ্যয়ন করেন। ভ্রমণকারীর দৃষ্টি হল নেহাতই তাঁর ব্যক্তিগত দৃষ্টি, অন্যদিকে, নৃতাত্ত্বিকের দৃষ্টি হল বৈজ্ঞানিক পর্যবেক্ষকের অবলোকন। অথচ নৃতাত্ত্বিক রচনা বারবার এই বৈজ্ঞানিক-পর্যবেক্ষকের দৃষ্টির গণ্ডি ছাড়িয়ে বেরিয়ে পড়ে, ভ্রমণসাহিত্যের মতো নৃতাত্ত্বিকও তাঁর রচনায় ছোটো ছোটো গল্প, কথোপকথন, ঠাট্টা-রসিকতা মিশিয়ে দেন, রচনায় নৃতাত্ত্বিক বারবার লেখক হিসেবে নিজের অবস্থান বদল করতে থাকেন। কখনো-বা তিনি বৈজ্ঞানিক-পর্যবেক্ষক, কখনো-বা গল্পকার, কখনো-বা কৌতূহলী জিজ্ঞাসু, কখনো-বা রসিক-দর্শক। হিন্দুসমাজের গড়ন-এ মাণ্ডা পরবের বিবরণ আছে। এই বিবরণ আরম্ভ হয়েছে এক নৈর্ব্যক্তিক ভাষ্য হিসেবে, রাঁচি জেলায় গ্রীষ্মকালে মাণ্ডা পরব নামে একটি পরবের অনুষ্ঠান হয়। ইহাতে কেবল মুণ্ডা বা উরাঁওরা নহে, অপর নানা জাতিও যোগ দিয়া থাকে।৪১ এরপর বিভিন্ন লোকাচারের বিবরণ দিয়ে তিনি ফুলকুদনার বিবরণ দিয়েছেন। কিন্তু এই সম্পূর্ণ বিবরণে যোগ করেছেন কিছু ছোটো ঘটনা এমনকী কিছু শোনা কথা, ভোক্তা এবং সোকথাইগণের হাঁটা শেষ হইলে আমার এক বন্ধু দৌড়াইয়া আগুন পার হইবার চেষ্টা করিয়াছিলেন, কিন্তু তাঁহার পায়ে ফোস্কা পড়িয়াছিল। . . . আবার রাঁচি শহর হইতে দূরে, খুঁটি-মহকুমার অন্তর্গত একটি গ্রামে শুনিয়াছি যে, ভোক্তাগণ শুধু আগুনের উপর দিয়া হাঁটিয়া ক্ষান্ত হয় না। যতক্ষণ পর্যন্ত কাঠকয়লার আগুন নিভিয়া না যায়, ততক্ষণ পর্যন্ত সকলে মিলিয়া তাহার উপরে নাচিয়া পায়ে করিয়া কয়লা চতুর্দিকে ছড়াইতে থাকে।৪২ বস্তুত এইসব রচনায় লেখকের বহু সত্তা, বহু আনন প্রতিভাত হয়, এই বহু সত্তাবিশিষ্ট ব্যক্তিত্বই কিন্তু সম্পূর্ণ রচনার উৎস এবং রচনাটিকে ধরে রেখেছে। ভ্রমণসাহিত্য বা স্মৃতিচারণও কিন্তু তাই। তবে ভ্রমণসাহিত্যের বিজ্ঞান হবার আকাঙ্খা নেই, নৃতত্ত্বের আছে।

নির্মলকুমার একই সঙ্গে সমান্তরালভাবে ছোটো ছোটো বাংলা রচনার মাধ্যমে তাঁর পরিব্রাজক জীবনের কথা লিখতে থাকেন যা পরে পরিব্রাজকের ডায়েরী (১৯৪০) নামে প্রকাশিত হয়। এ ছাড়া আদিবাসী জীবন, সংস্কৃতি নিয়ে তাঁর বাংলা লেখার আর একটি সংকলন হল নবীন ও প্রাচীন (১৯৩০)। এইসব রচনায় তিনি আর বিজ্ঞানী নন, বরং এখানে তাঁর পরিব্রাজক সত্তাই প্রধান। এক খোলামেলা বর্ণনায় এখানে তিনি পাঠককে তাঁর যাত্রা ও চিন্তার সহযাত্রী করে নেন। এই রচনা নৈর্ব্যক্তিক বৈজ্ঞানিক রচনার নাগপাশ থেকে মুক্ত হয়ে অনেক বেশি আত্মজীবনীমূলক, স্বীকারোক্তিমূলক। নির্মলকুমার লিখেছেন এই রচনাগুলির মধ্যে তাঁর নিজস্ব বিকাশের সূত্রগুলি ছড়িয়ে আছে। শহর জীবনের ক্লান্তি ও জড়তা দূর করবার জন্য তিনি প্রথমে প্রকৃতির স্বরূপসন্ধানে অনুরাগী হয়েছিলেন। অচেনা সংস্কৃতি তার সম্পূর্ণতা নিয়েই প্রথমে ধরা দেয়, তাই এই পর্যায়ের রচনায় ব্যক্তি নেই। কিন্তু ক্রমশ ব্যক্তির সন্ধান পেলেন এবং এই সন্ধান লাভের পর অন্তরে ভরসাও পেলেন। এই ভরসাই তাঁকে নিজের চারিদিকের সমাজ সম্বন্ধে অনুসন্ধান করতে উৎসাহী করল। এবং শেষে, প্রকৃতির সংস্পর্শে, প্রকৃতিজ মানুষের ঋজু ব্যক্তিত্বের সঙ্গগুণে যে-শক্তি লাভ করিয়াছিলাম তাহার প্রভাবে পারিপার্শ্বিক জীবনের গ্লানিটুকুও যেন অতিক্রম করিতে সমর্থ হইলাম। আমাদের সমাজের মধ্যে, শহরের সংস্কৃতির আবেষ্টনের ক্ষুদ্রতা অতিক্রম করিয়াও মানুষ যে পূর্ণতম ব্যক্তিত্ব লাভ করিতে পারে এই সত্যের সন্ধানে ভক্তিভরে তীর্থের শেষ অঙ্কটুকু আগাইয়া চলিলাম। . . . মানুষের ব্যক্তিত্ব যে আবেষ্টনের সর্ববিধ বন্ধনকে অতিক্রম করিতে পারে, এই সত্যের সমর্থনই আমার সকলের চেয়ে বড় লাভ হইল। মানুষের মন অজেয়। অজয় নদীর কূলে এই অতি পুরাতন সত্যটিকে নিজের জীবনে নূতন করিয়া উপলব্ধি করিলাম।৪৩ তীর্থের অন্তে এই যে উপলব্ধি, তারই সূত্র পাঠকদের ধরিয়ে দিতে চেয়েছেন তিনি। বলা বাহুল্য, এই রচনাগুলি কোনোভাবেই বৈজ্ঞানিক নয় কিন্তু রচনাগুলি নৃতাত্ত্বিক নয় এমন কথা কিন্তু বলা যাবে না।

নিজের দেশের মানুষের কাছাকাছি থাকব, তাদের জানব, তাদের থেকে শিখব, এই শিক্ষা বোধহয় তিনি পেয়েছিলেন তাঁর গান্ধীবাদে অনুরাগ থেকে। এই শিক্ষা তাঁকে সমাজ, সংস্কৃতি সম্পর্কে কিছু সত্য উপলব্ধি করতে সাহায্য করেছে। এই উপলব্ধির কথাই তিনি বলেছেন এইসব রচনায়। এই উপলব্ধি গবেষণাগারে বৈজ্ঞানিক পরীক্ষানিরীক্ষা লব্ধ উপলব্ধি নয় বরং মানুষের সঙ্গে যোগসূত্র স্থাপন করার ফলে যে উপলব্ধি হয় সেই প্রতীতি। ধাওতাল উরাঁও বা চইতার সম্পর্কে বলতে গিয়ে লিখেছেন, গ্রামের সংস্কৃতির মধ্যে যাহা কিছু জীবন্ত যাহা কিছু সত্য তাহা ধাওতাল বা চইতার মত মানুষের চরিত্র সৃষ্টির মধ্যেই পরিপূর্ণতা লাভ করে। এমন মানুষের সন্ধান লাভের পর অন্তরে ভরসা পাইলাম। নিজেদের সমাজ এবং সংস্কৃতির মধ্যে অনুসন্ধান করিবার মত উৎসাহ হইল।৪৪

আগেই বলেছি এইসব রচনা পাঠককে সংস্কৃতির শিক্ষা দেয়, পাঠককে তার নিজস্ব ক্ষুদ্র গণ্ডি থেকে বার করে এক বৃহত্তর জগতের খোঁজ দেয়। আজকের দিনে বাংলা ভাষায় এই ধরনের রচনা আর খুঁজে পাওয়া যাবে না, সেসব পাট বহুদিনই চুকেবুকে গেছে। কিন্তু নির্মলকুমারের রচনা পড়লে অবাক হয়ে যেতে হয় এই ভেবে যে, কত সহজে তিনি এই শিক্ষা দিয়েছেন। বহু উদ্ধৃতি দেওয়া যায়, প্রবন্ধের শেষে একটি দু-টি উদ্ধৃতি দেব। নবীন ও প্রাচীন গ্রন্থে জুয়াঙ্গ জাতির পরিচয় দিতে গিয়ে লিখেছেন, আমি যখন প্রথম জুয়াঙ্গদের মধ্যে যাই তখন তাহারা জিজ্ঞাসা করিল, আপনার কি কুলির দরকার? আমি যে তাহাদের ভাষা শিখিতে আসিয়াছি, তাহাদের সঙ্গে মিশিতে আসিয়াছি এ-কথা তাহার আদৌ বিশ্বাস করিল না। ক্রমে আলাপ-সালাপের পর যখন তাহাদের মধ্যে বসিয়া গান-বাজনা শুনিতেছি, তখন পার্শ্ববর্তী গ্রামের একজন ব্রাহ্মণ জনমজুরের খোঁজে একদিন সেখানে আসিয়া উপস্থিত হইল। সে তো ভাষা-শেখার কথা শুনিয়া হাসিয়াই ফেলিল। বলিল, বাবু ওদের তো ভাষা নাই। বাঁদরেরা যেমন কুঁইকাঁই করে, ওদেরও সেই রকম ঠার আছে। ভাবিলাম, হায় রে, সুখে দুঃখে পাশাপাশি থাকিয়াও মানুষে এমন করিয়া মানুষের সহিত ব্যবধান সৃজন করিয়া রাখে, তাহাকে মানুষ বলিয়া ভাবিতে পর্যন্ত পারে না, ইহার চেয়ে দুঃখের কথা আর কিছু হইতে পারে না।৪৫ পরিব্রাজকের ডায়েরী বইটিতে কোলদের দেশ নামে একটি রচনা আছে, সেখানে তিনি সিংভূম জেলার কোলদের কথা লিখেছেন। নৈর্ব্যক্তিক বিবরণ নয়, এখানে লেখক তাঁর নিজস্ব ভাবনাচিন্তা নিয়ে রচনার মধ্যে ভীষণভাবে উপস্থিত, কোলদের জীবন-নাট্যের কথা ভাবিতে লাগিলাম। তাহারা আমাদের দেশের লোকের মতই পরিশ্রম করে, লজ্জা পায়, ভীত হয়, গান গায়, বাঁশি বাজায়। সবই করে, কিন্তু যৌবনের কলরবে তাহাদের সবই যেন সুন্দর দেখায়। সেই একই মানুষের মন, এখানেও যেমন, আমাদের দেশেও তেমনই, প্রভেদ কেবল প্রকাশের ভঙ্গীতে। আমরা লজ্জিত হই, ভয় পাই, কিন্তু স্পষ্টভাবে যেন সব কথা প্রকাশ করিতে পারি না। কোলেরা প্রকাশ করিতে ভয় পায় না। আনন্দ হইলে গান গায়, খেলার ইচ্ছে হইলে খেলে। আবার স্ত্রীর নাচগান করা পছন্দ না হইলে চেলা কাঠ লইয়া তাহাকে তাড়া করে, স্ত্রী ভয়ে পালাইয়া যায়। কিন্তু ঈর্ষার মধ্যে তাহার প্রতি স্বামীর অনুরাগের আভাস পাইয়া পুলকিত মনে হাসে, ইহাও দেখিয়াছি। এই স্বচ্ছ প্রকাশেই ইহাদের জীবনকে আমাদের অপেক্ষা লীলায়িত করিয়া তুলিয়াছে। তাহাদের জীবনের উপর দিয়া যেন স্বল্পতোয়া পার্বত্য নদী মুখর শব্দে বহিয়া চলিয়াছে, আর আমাদের জীবনের অন্তঃস্থল যেন সভ্যতার গভীর জলে ভারাক্রান্ত হইয়া আছে। তাহার না আছে গতি, না আছে স্বচ্ছতা। আবরণের ভারে আমরা নিষ্পেষিত হইয়া আছি, জীবনের অন্তরে যাহা ঘটিতেছে, তাহা ঋজু সরলভাবে ভাবিতে বা করিতে আমাদের হৃদয় সংকুচিত হইয়া যায়। মধ্যবিত্ত বাঙ্গালীর জীবনের কথা ভাবিতে আর ভাল লাগিল না।৪৬

বাংলা ভাষায় বিভিন্ন দেশ জাতি-সমাজ-সংস্কৃতির যে-কথা তিনি লিখেছেন সেগুলি যে নৃতাত্ত্বিক নয়, একথা কোনোভাবেই বলা যাবে না। তাঁর ভাষা ধার করেই বলি যে, তফাতটা হল এইসব রচনায় তিনি বিজ্ঞানের আবরণের ভারে নিষ্পেষিত নন, সমাজজীবনের অন্তরে যা ঘটছে তা ঋজু সরলভাবে ভাবতে বা লিখতে এখানে তার হৃদয় সংকুচিত হয়ে যায়নি।

আমার বক্তব্য হল, এটা সম্ভব হয়েছে তিনি বাংলা ভাষায় লিখেছিলেন বলেই। এখানে ভাষা সম্পর্কে ঐতিহ্য, ইতিহাস, প্রকরণ, রীতিনীতি এইসব কিছু নিয়েই ভাবতে হবে। এইসব রচনাই একভাবে আধুনিক নৃতত্ত্বকে অনুমান করে এবং প্রমাণ করে বিজ্ঞান ঐতিহাসিক ও ভাষাগত প্রক্রিয়ার ঊর্ধ্বে নয়।

সমাজ কী? কে-ই বা সামাজিক? এক সময় সমাজ বলতে স্বজাতীয় লোকজন বোঝাত, অনেক সময় গ্রামের লোকসমূহ, যারা নিজেদের মধ্যে পরিচিত, সেই সমষ্টিকেই সমাজ আখ্যা দেওয়া হত। শরৎচন্দ্র তাঁর পল্লী-সমাজ উপন্যাসে এইরকম সমাজের কথাই বলেছেন। তিনি যখন লিখেছেন, বেণী প্রভৃতির হাত-ধরা পল্লী-সমাজ সত্য চাহে নাই,১ তখন তিনি যে-সমাজের কথা বলছেন সেখানে মানুষ পরস্পরের পরিচিত, সন্নিহিত, এই সমাজ মানুষের মুখোমুখি সম্পর্কের ভিত্তিতে গঠিত। এখানে তাই সামাজিক বলতে সমাজের প্রতিষ্ঠিত রীতিনীতি, নিয়মকানুনের প্রতি কুশলতা বোঝায়। এই উপন্যাসে যখন জ্যাঠাইমা বলেন, সমাজ যাকে শাস্তি দিয়ে আলাদা করে রেখেছে, তাকে জবরদস্তি ডেকে আনা যায় না। সমাজ যাই হোক, তাকে মান্য করতে হবে,২ অথবা অন্য প্রসঙ্গে যখন বলেন, আমাদের এই গোবিন্দ গাঙ্গুলী সেদিন তার বিধবা বড়ভাজকে নিজের হাতে মেরে আধমরা করে দিলে, কিন্তু সমাজ থেকে তার শাস্তি হওয়া চুলোয় যাক, সে নিজেই একটা সমাজের মাথা হয়ে বসে আছে।৩ তখন আমরা এই মুখোমুখি সমাজ ও তার সামাজিকতার কথা বুঝি। পশ্চিমেও ষোড়শ-সপ্তদশ শতাব্দীতে সোসাইটি কথাটি মানুষের অন্তরঙ্গ, ঘনিষ্ঠ সম্মিলনী-র অর্থেই ব্যবহৃত হত।৪ আধুনিক বিমূর্ত অর্থে সমাজ শব্দটির ব্যবহার শুরু হয় অষ্টাদশ শতাব্দীতে, তখন থেকে সমাজ কথাটি এক বিশেষ সামাজিক বিন্যাস বোঝাতে থাকে। এই পরিবর্তনের একটি মূল কারণ ছিল পশ্চিমে জাতি-রাষ্ট্রের উত্থান, যখন সমাজের একটি মাত্র প্রচলিত ধারণাই রাষ্ট্রের স্তরবিন্যাস ও আধিপত্যমূলক নিয়ন্ত্রণের প্রতিষ্ঠানগুলি সূচিত করতে থাকে। অষ্টাদশ শতাব্দীর রাজনৈতিক আলোড়নের পরিপ্রেক্ষিতে নতুন বুর্জোয়া রাজনৈতিক বিন্যাস সংগঠিত করতে গিয়েই সমাজ এক সর্বজনীন ও বিমূর্ত অর্থে গঠিত হয়। সমাজ-এর এই অর্থ নাগরিক সমাজ ও সামাজিক চুক্তির ধারণার সঙ্গে জড়িত, এবং এর থেকে উদ্ভূতও বটে।


এই যে বিমূর্ত সমাজের ধারণা, যে-সমাজে আমাদের অবস্থান নৈর্ব্যক্তিক, যে-সমাজের সঙ্গে আমাদের সম্পর্ক ব্যক্তিগত সম্পর্কহীন, এর সঙ্গে মুখোমুখি সমাজের যে প্রসঙ্গ দিয়ে এই আলোচনা শুরু করেছি, তার একটা বড়ো তফাত আছে। আধুনিক সমাজের অর্থ আজকে যা হয়ে উঠেছে, তা হল এক ওজনদার একীভূত সমষ্টি, এবং ভূদেব পশ্চিমের সমাজ সম্পর্কে তাঁর নানাবিধ সমালোচনা সত্ত্বেও সমাজের এই ধারণাটাই মেনে নিয়েছেন। পশ্চিমে সমাজের ধারণা পরিবর্তিত হয়েছে তার সামাজিক জীবনের পরিবর্তনের সঙ্গে। এই সমাজে শিল্পবিপ্লবের সঙ্গে সঙ্গে অর্থনৈতিক জীবন রাজনৈতিক জীবন থেকে ভিন্ন হয়ে যায়, রাজনৈতিক জীবনও চার্চ থেকে মুক্ত হয়ে ওঠে, গৃহ-পরিবারকে আবার এসবের থেকে আলাদা হিসেবে দেখা হতে থাকে। জীবনের এই বিভিন্ন ক্ষেত্রগুলি আলাদা আলাদা ভাবে চিহ্নিত হওয়ার সঙ্গে সঙ্গে এরকম ভাবা হতে থাকে যে, সমাজ এই চতুর্বর্গ নিয়েই গঠিত, এই চারটি প্রতিষ্ঠান যেন স্বাভাবিকভাবেই সমাজের অঙ্গ। তাই সমাজতত্ত্বে সমাজকে বুঝতে গেলে তার অর্থনীতি, রাজনীতি, ধর্ম এবং আত্মীয়সম্পর্ককে বুঝতে হবে। যা পশ্চিমের ক্ষেত্রেই শুধু নরমাটিভ ছিল, তাই শেষ পর্যন্ত সমাজের সাধারণ সংজ্ঞায় পরিণত হল। সামাজিক প্রবন্ধে ভূদেব পশ্চিমের সমাজ যে উপাদানগুলি নিয়ে গঠিত হয়েছে, তার প্রভূত সমালোচনা করেছেন, কিন্তু মূল সমাজের ধারণাটিকে নিয়ে কোনো প্রশ্ন তোলেননি। বরং তাঁর মনে হয়েছে পশ্চিমের প্রসূত উপাদানগুলির পরিবর্তে ভারতের ঐতিহ্য থেকে আহরিত উপাদানগুলি যদি সমাজে প্রতিস্থাপন করা যায়, তাহলে সে সমাজ আমাদের উপযোগী হবে, সর্বাঙ্গসুন্দর হবে। ভূদেবের এই অবস্থান নিয়ে নানাবিধ প্রশ্ন উঠতে পারে, আমরা পরবর্তী অংশে এসব নিয়ে আলোচনা করব, কিন্তু তার আগে ভূদেব ও তার প্রকাশিত বইগুলি সম্পর্কে কয়েকটি কথা বলে নেওয়া প্রয়োজন।


২. প্রেক্ষাপট
ভূদেবের পিতা বিশ্বনাথ তর্কভূষণ যখন কলকাতার ৩৭নং হরিতকীবাগান লেনে থাকতেন তখন ভূদেবের জন্ম হয়। প্রচলিত সংক্ষিপ্ত ভূদেব জীবনী ও ভূদেব চরিত অনুসারে তাঁর জন্ম তারিখ ৩ ফাল্গুন ১২৩১ (১৭৪৬ শক) (ইংরেজি ১২ ফেব্রুয়ারি ১৮২৫), কিন্তু ব্রজেন্দ্রনাথ বন্দ্যোপাধ্যায় লিখেছেন ভূদেবের কোষ্ঠী অনুযায়ী তাঁর জন্ম তারিখ হবে ১১ ফাল্গুন ১৭৪৮ শক (ইংরেজি ২২ ফেব্রুয়ারি ১৮২৭)।৫ প্রথমে কয়েকটি ভিন্ন স্কুলে পড়বার পর, তেরো বছর বয়সে তিনি হিন্দু কলেজ জুনিয়র স্কুলে সপ্তম শ্রেণিতে ভরতি হন। এই শ্রেণিতে তিনি মধুসূদন দত্তকে সহপাঠীরূপে পেয়েছিলেন। মোট ছ-বছর পাঁচ মাস তিনি হিন্দু কলেজে পড়েছিলেন, ১৮৪৫ সালে তিনি কলেজ ত্যাগ করেন। চাকরি জীবনে প্রথমে তিনি হিন্দু হিতার্থী বিদ্যালয়ের প্রধান শিক্ষকের পদ গ্রহণ করেন, পরে তিনি ১৮৪৭ সালে চন্দননগরে নিজেই চন্দননগর সেমিনারি নামে একটি ইংরেজি স্কুল স্থাপন করেন। কিন্তু কিছুদিন পর তাঁকে আবার চাকরির অন্বেষণ করতে হয়, এবার তিনি কলকাতা মাদ্রাসায় ইংরেজির দ্বিতীয় শিক্ষকের পদে যোগদান করেন। এরপর তিনি সরকারি শিক্ষা-বিভাগের কাজেই নিযুক্ত ছিলেন, নিজের যোগ্যতাবলে স্কুল পরিদর্শকের সর্বোচ্চ পদ পেয়েছিলেন। ১৮৮৩ সালে চাকরি জীবন থেকে অবসর গ্রহণ করেন। তাঁর মৃত্যু হয় ১৫ মে ১৮৯৪ সালে। তিনি পনেরোটি গ্রন্থ রচনা করেছেন। তার মধ্যে উল্লেখযোগ্য স্বপ্নলব্ধ ভারতবর্ষের ইতিহাস (১৮৯৫), বাঙ্গালার ইতিহাস (১৯০৪), ক্ষেত্রতত্ত্ব (১৮৬২), পুষ্পাঞ্জলি (১৮৭৬) প্রভৃতি। এ ছাড়া শিক্ষা বিষয়ক দু-টি বাংলা সাময়িকপত্র, শিক্ষাদর্পণ ও সংবাদসার ৬ এবং Education Gazette ও সাপ্তাহিক বার্ত্তাবহ ৭ তিনি পরিচালনা করেছেন বহুবছর। Education Gazette-এই তাঁর পারিবারিক প্রবন্ধ, সামাজিক প্রবন্ধ, আচার প্রবন্ধ, স্বপ্নলব্ধ ভারতবর্ষের ইতিহাস, বাঙ্গালার ইতিহাস, বিবিধ প্রবন্ধ গ্রন্থগুলিতে অন্তর্ভুক্ত প্রবন্ধের অধিকাংশ প্রথম প্রকাশিত হয়েছিল।


ভূদেবের যে গ্রন্থগুলি নিয়ে এই আলোচনা তাদের প্রকাশনার কালক্রমিক ইতিহাস এইরকম : পারিবারিক প্রবন্ধ, ১২৮৮ সালে (২০ সেপ্টেম্বর ১৮৮২); সামাজিক প্রবন্ধ, ১২৯৯ সালে (সেপ্টেম্বর ১৮৯২); আচার প্রবন্ধ, ১৩০১ সালে (২ ফেব্রুয়ারি ১৮৯৫); এই পুস্তকের মুদ্রণ ভূদেবের মৃত্যুর অব্যবহিত পরে শেষ হয়; বিবিধ প্রবন্ধ, প্রথম ভাগ, ১৩০২ সালে (১ জুন ১৮৯৫); বিবিধ প্রবন্ধ, দ্বিতীয় ভাগ, ১৩১১ সালে (১৩ এপ্রিল ১৯০৫)। ভূদেব প্রথমে পারিবারিক প্রবন্ধ প্রকাশ করেন, সেখান থেকেই তাঁর সামাজিক প্রবন্ধ লেখার সূত্রপাত। ভূদেব বলেছেন-আমি পারিবারিক প্রবন্ধ লিখিতে লিখিতে অনেকস্থলেই সামাজিক প্রভাবের উল্লেখ করিয়াছি, বিশেষত, ধর্ম্মচচর্চা এবং সন্তানের শিক্ষা এই দুইটি প্রবন্ধে যাহা যাহা লিখিয়াছি, তাহাতে সমাজকেই প্রধানতম উদ্দেশ্য করা হইয়াছে। পারিবারিক প্রবন্ধই আমাকে সামাজিক প্রবন্ধগুলির বিরচনে প্রবৃত্ত করিতেছে।৮ সামাজিক প্রবন্ধ প্রকাশ করার আগে ভূদেব বেশ কয়েকজনের মতামত নেন, এঁদের মধ্যে অক্ষয় সরকারও ছিলেন। তিনি ভূদেবকে পুস্তকখানি প্রকাশ করতে বিশেষ অনুরোধ করেন। পুস্তকটি প্রকাশিত হয় চুঁচুড়ার বুধোদয় যন্ত্রে। কাশীনাথ ভট্টাচার্য কর্তৃক মুদ্রিত ও প্রকাশিত। প্রথম সংস্করণ প্রকাশিত হবার পর ভূদেব এক বছর আট মাস জীবিত ছিলেন।

৩. সামাজিক প্রবন্ধ
সামাজিক প্রবন্ধ বইটির বিষয় ভূদেব নিজেই গ্রন্থের আভাস অংশে বলেছেন। বইটি মূলত দু-টি অধ্যায়ে বিভক্ত। প্রথম অধ্যায়ে লেখক আলোচনা করেছেন স্বদেশি সমাজের বিভিন্ন উপাদানের মধ্যে জাতীয় ভাবের প্রতিষ্ঠা ও প্রসার করা যায় কি না। তিনি বিচার করে দেখাতে চেষ্টা করেছেন যে, জাতীয় ভাব গ্রহণ করার পথ আমাদের কাছে রুদ্ধ নয়। এর সমর্থনের জন্য তিনি দ্বিতীয় অধ্যায়ে ইউরোপে প্রচলিত কয়েকটি সমাজতাত্ত্বিক মতবাদের ভ্রান্তি প্রদর্শন করেছেন। এই প্রসঙ্গে তৃতীয় অধ্যায়ে ভারতে ইংরেজ আগমনের ফলাফল বিচার করেছেন এবং পঞ্চম অধ্যায়ে পরবর্তী ফল কী হতে পারে সেটা অনুমান করার চেষ্টা করেছেন। মাঝে, চতুর্থ অধ্যায়ে ভারতীয় এবং ইংরেজদের সম্বন্ধ ঠিক কীরকম এবং এই যোগাযোগের পরিণাম কী হতে পারে, সেটা বিচার করেছেন। পরিশেষে, দেশের উন্নতির জন্য, জাতীয় ভাবের সংরক্ষণের জন্য, দেশবাসীর কর্তব্য কী তাই আলোচনা করেছেন। তিনি পরিষ্কার বলেছেন যে, তিনি কোনো সর্বদেশসাধারণ সমাজতত্ত্ব-এর গ্রন্থ প্রণয়ন করছেন না, এই প্রকল্পগুলির মাধ্যমে কোনো আন্দোলনের সহযোগিতা করাও তাঁর উদ্দেশ্য নয়। মূল কারণ হল ইংরেজ এদেশে আসার ফলে এবং ইংরেজি শিক্ষার প্রসারের ফলে অনেকেই আমাদের নিজের ধর্ম, সমাজ, পারিবারিক ব্যবস্থা, আচার-অনুষ্ঠান এইসব বিষয়েই অজ্ঞ হয়ে পড়েছেন। ভূদেবের এই গ্রন্থ রচনা করার উদ্দেশ্য হল যাতে দেশবাসী প্রকৃত অবস্থা বুঝতে পারে এবং সেই অনুযায়ী কর্তব্য নির্ণয় করতে পারে।


জাতীয়তাবাদী চিন্তাধারার একটি বৈশিষ্ট্য হল, তা দেশীয় ঐতিহ্য, সংস্কৃতি, ধর্ম সংরক্ষণের কথা বলে। এর প্রধান কারণ হল, বিদেশি শাসন, শিক্ষা, অর্থনীতির প্রভাবে এমন এক শঙ্কা উদ্ভূত হয় যে আমরা বোধহয় আমাদের যা-কিছু নিজস্ব, আমাদের স্বকীয়তা, বিশিষ্টতা, মৌলিকতা, এইসব কিছুই হারাতে চলেছি। কীভাবে এর পুনরুদ্ধার সম্ভব? কীভাবেই-বা একে বাঁচিয়ে রাখা যাবে? ভূদেব তাই এই গ্রন্থে নব্যশিক্ষিত হিন্দুদের জন্য আর্য হিন্দুত্বের মহত্ত্ব তুলে ধরার প্রচেষ্টা করেছেন। ভূদেবের জাতীয়তাবাদ ছিল হিন্দু জাতীয়তাবাদ। তিনি লিখেছেন : আমার সমস্ত কামনা ত্যাগ করিতে পারিয়াছি, কেবল আমার দেশের লোক সত্য সনাতন ধর্ম্মের মহত্ত্ব উপলব্ধি করিয়া যাহাতে ভাল লোক হয়, এ সাধ এখনও ছাড়িতে পারি নাই।৯ তাই ইংরেজ-অধিকৃত ভারতে কীভাবে জাতীয় ভাবের উদবোধন, সংরক্ষণ ও প্রসার করা যায়, কীভাবে ইংরেজ অধিকারের মধ্যে থেকেও দেশবাসী জাতীয় আদর্শের অনুগামী হতে পারে, এই গ্রন্থে ভূদেব সেটাই আলোচনা করেছেন। ভূদেব এই হিন্দু-আদর্শকে এক যুক্তির কাঠামোর মধ্যে প্রতিষ্ঠিত করার চেষ্টা করেছেন, এ হিন্দুত্ব যেন বৈজ্ঞানিক পরীক্ষাবিধানে পরীক্ষিত; এরকমই এক হিন্দুত্বের আদর্শ পাঠকের কাছে প্রস্তুত করতে চেয়েছেন। তাঁর অন্য দু-টি গ্রন্থ, পারিবারিক প্রবন্ধ ও আচার প্রবন্ধ হিন্দুসমাজের জন্য রচিত, তফাত হল সামাজিক প্রবন্ধ-এ তিনি হিন্দুসমাজের বহির্মহলের কথা বলেছেন এবং অন্য দু-টি গ্রন্থে তিনি হিন্দুসমাজের অন্দরমহলের কথা বলেছেন, এখানে তিনি প্রাচীন শাস্ত্রের মর্ম বাঙালি হিন্দু গৃহস্থের যেভাবে বোঝা উচিত ও পালন করা উচিত সেটা ব্যাখ্যা করেছেন। বাঙালি কীভাবে তার গৃহ পরিচালনা করবে, হিন্দুশাস্ত্র অনুযায়ী নিত্যনৈমিত্তিক আচার-অনুষ্ঠান করবে, এককথায় হিন্দু সমাজের অন্দরমহল কীভাবে সুরক্ষিত হবে, সেটা সুনিশ্চিত করাই ভূদেবের উদ্দেশ্য।


আগেই বলেছি, ভূদেব সামাজিক প্রবন্ধ আরম্ভ করেছেন জাতীয় ভাবের প্রসঙ্গ দিয়ে। এই জাতীয় ভাবের উপাদান কী? ভূদেব বলেছেন নানাবিধ সাদৃশ্যের উপলব্ধি এবং তার ফলস্বরূপ এক বিশেষ সহানুভূতি হল জাতীয় ভাব। জাতীয় ভাবের অর্থ হল জাতিগত এমন একটি ভাব, যা নিজের সমাজ, জাতির প্রতি মানুষকে সমাজবন্ধনে আবদ্ধ করে। এই জাতীয় ভাবের প্রসার ও বৃদ্ধির অনুকূল পরিবেশ সৃষ্টি হয়েছে ইংরেজ শাসন এবং তাদের অধীনে সমস্ত ভারতবর্ষের রাজ্যশাসন সর্বতোভাবে এক হয়ে উঠেছে বলে। ইংরেজ দ্বারা প্রচলিত ডাক, রেলওয়ে, মুদ্রাযন্ত্র, সংবাদপত্র, টেলিগ্রাফ প্রভৃতি ভারতবাসীকে অনেক কাছে নিয়ে এসেছে, এক্ষণে আমাদের সাধারণ সুখ, দুঃখ, আশা, ভরসা, আকাঙ্খা এবং নিরাশা, এক সূত্রে সম্বন্ধ হইয়া উঠিয়াছে, [সা : ১৩২]।১০ ভূদেব আরও মনে করেন যে, সামাজিক রীতিনীতি, আচারপ্রণালী এই সবই ভারতবর্ষের সর্বত্র সমপ্রকৃতির, ভারতবর্ষের যেখানেই যাওয়া যাক, সর্বত্রই বাড়িঘরের ধরন, খাওয়াদাওয়া, ক্রিয়াকলাপের রীতিপদ্ধতি মোটামুটি এক। ফলে জাতীয় ভাব গ্রহণের প্রকৃত অধিকারীর সংখ্যা ক্রমশই বৃদ্ধি পাবে। জাতীয় ভাব গ্রহণের পক্ষে ভিন্ন ভিন্ন ধর্ম যে কোনো বাধা হয়ে উঠতে পারে না, এটা ভূদেব বিশ্বাস করতেন। তিনি মনে করতেন মুসলমান, খ্রিস্টান এবং অন্যান্য ধর্মাবলম্বীরা জাতীয় ভাবের আদর্শেই পুষ্ট। জাতীয় ভাব সৃজনের এক প্রধান উপাদান হল ইতিহাস, অথচ বিদেশিরা বলেন ভারতের কোনো ইতিহাস নেই, ফলে জাতীয় ভাব সৃষ্টি হবে কী করে? ভূদেব এই মত খণ্ডন করেন এই বলে যে, ভারতবর্ষের ঐতিহাসিক গ্রন্থগুলি গ্রীক বা ইউরোপীয়দিগের ইতিহাসের অনুরূপে রচিত নয় বলিয়া ভারতবাসীর ইতিহাস নাই, একথাও অসঙ্গত। সুতরাং ঐতিহাসিক গ্রন্থ না থাকিলে যে জাতীয় ভাবের অসদ্ভাব বুঝায় সে কথা ভারতবর্ষের পক্ষে খাটে না [সা : ১৪১]। তাঁর মত হল প্রত্যেক জাতির ইতিহাস ভিন্ন ভিন্ন ভাবে লেখা হয়। একটি জাতির ইতিহাস তার জাতীয় প্রকৃতির দর্পণ। ভারতবর্ষেরও ইতিহাস আছে, পুরাণগুলি হল ভারতবর্ষের ঐতিহাসিক কাব্য।


জাতীয়তাবাদের ঐতিহাসিকরা জাতি গঠনের ভিত্তি আলোচনা প্রসঙ্গে যে বন্ধনগুলির কথা বলেছেন, তা হল, ইতিহাস বা অতীতের স্মৃতি, সকলে যার অংশীদার, সামগ্রিকভাবে গভীর সাংস্কৃতিক যোগসূত্র, এবং এমন একটি বোধ যে জাতির সদস্য একটি নাগরিক সমাজের অংশ। জাতীয়তাবাদের আধুনিক ঐতিহাসিক বেনেডিক্ট অ্যান্ডারসন আরও যে বৈশিষ্ট্যের কথা বলেছেন, তা হল, জাতি এক কল্পিত কমিউনিটি, ইম্যাজিনড কমিউনিটি, এই কমিউনিটির গঠন সম্ভব হয়েছে মুদ্রণ ধনতন্ত্রের (প্রিন্ট ক্যাপিটালিজম) প্রচারের ফলে। মুদ্রণশিল্প, সংবাদপত্র, উপন্যাস ও অন্যান্য বইপত্র প্রকাশের ফলে, এইগুলির মাধ্যমে যে মানুষরা নিজেদের মধ্যে সম্পূর্ণ অপরিচিত, তারাও কাছাকাছি আসার সুযোগ পেল, মুদ্রণ ধনতন্ত্র এইভাবে এক কমিউনিটি সৃষ্টি করল, যা বাস্তবে কাল্পনিক।১১ এইভাবে পুঁজিবাদ ও মুদ্রণশিল্প একযোগে এক কাল্পনিক কমিউনিটির সম্ভাবনা সৃষ্টি করে, যা আধুনিক জাতির ভিত্তি গড়ে দেয়। জাতীয়তাবাদের এই ধারণা উপনিবেশ শিক্ষিত মানুষ পায় ইউরোপ থেকেই, কারণ তাঁরা দ্বিভাষী ছিলেন এবং ইউরোপীয় সংস্কৃতি, রাজনীতি বিষয়ে ওয়াকিবহাল ছিলেন। অন্যকথায় অ্যান্ডারসন বলছেন উপনিবেশবাদ-বিরোধী জাতীয়তাবাদ সম্ভব হয়েছিল ইউরোপীয় রাজনৈতিক ও ইনটেলেকচুয়াল ইতিহাসকে অবলম্বন করে। এই কারণেই এই জাতীয়তাবাদের ধারণাকে কেউ কেউ বলেছেন ডিরাইভেটিভ ডিসকোর্স, অর্থাৎ এই ডিসকোর্সের উৎস রয়ে গেছে উপনিবেশবাদীদের রাজনৈতিক-দার্শনিক তত্ত্বে, শিল্পে-সাহিত্যে। অ্যান্ডারসনের মডেলের সঙ্গে পুরোনো দিনে উপনিবেশে জাতীয়তাবাদের যে স্ট্যান্ডার্ড ব্যাখ্যা পাওয়া যেত, তার মিল আছে। ইংরেজ ঐতিহাসিকরা অনেকেই দাবি করতেন যে, ভারতবাসী স্বাধীনতা ও আত্মনিয়ন্ত্রণের ধারণাগুলি ইংরেজি বই থেকেই পেয়েছে। অন্যদিকে আমাদের দেশের আধুনিক জাতীয়তাবাদের ঐতিহাসিকরা অ্যান্ডারসনের এই মডেলকে চ্যালেঞ্জ করে বলেছেন উপনিবেশবাদ-বিরোধী জাতীয়তাবাদ এবং ইউরোপীয় জাতীয়তাবাদের মধ্যে এক জটিল আদান-প্রদানের ও পার্থক্য রচনার সম্পর্ক আছে।


এই প্রসঙ্গে পার্থ চট্টোপাধ্যায় যে প্রশ্নগুলি তুলেছেন তা খুবই প্রাসঙ্গিক। তিনি বলছেন যে, পৃথিবীর বাকি অংশে জাতীয়তাবাদ যদি ইউরোপীয় মডেলকেই অনুসরণ করে, যদি তাদের ইম্যাজিনড কমিউনিটির কল্পনা ইউরোপ, আমেরিকাতেই সারা হয়ে গেছে, তাহলে উপনিবেশবাসীদের কল্পনা করবার বাকি রইল কী? ইতিহাস যেন আমাদের মতো উপনিবেশবাসীদের জন্য এই ডিক্রি জারি করে দিয়েছে যে, আমরা চিরজীবন আধুনিকতার গ্রহীতা হয়েই থাকব। ইউরোপ ও আমেরিকাই ইতিহাসের প্রকৃত সাবজেক্ট, এরাই আমাদের হয়ে ভাবনাচিন্তা করে উপনিবেশে আলোকপ্রাপ্তির ও শোষণেই স্ক্রিপ্টই শুধু রচনা করে রাখেনি, উপনিবেশবাদ-বিরোধী প্রতিরোধ ও উত্তর-উপনিবেশিক দুর্গতির নথিও প্রস্তুত করে রেখেছে। পার্থ বরং বলছেন উপনিবেশে জাতীয়তাবাদ সম্পর্কে ভাবনাচিন্তা করতে গেলে একটি পার্থক্য মনে রাখতে হবে, জাতীয়তাবাদ একটি রাজনৈতিক আন্দোলন যা উপনিবেশের রাষ্ট্রকে চ্যালেঞ্জ জানায় এবং জাতীয়তাবাদ একটি সাংস্কৃতিক নির্মাণ যা উপনিবেশের মানুষকে তাদের পার্থক্য ও অটোনমি বুঝতে সক্ষম করে। প্রথম জাতীয়তাবাদটি অবশ্য ডিরাইভেটিভ, কিন্তু দ্বিতীয়টি তার শক্তি সঞ্চয় করে অন্যান্য সূত্র থেকে। তাই তিনি বলেন জাতীয়তাবাদের অফিশিয়াল ইতিহাস, যার শুরু ১৮৮৫ সালে ভারতের জাতীয় কংগ্রেসের জন্ম থেকে, অ্যান্ডারসনের থিসিসকেই অনুসরণ করে। কিন্তু এই ইতিহাস ভুলবশত বিশ্বাস করে যে, জাতীয়তাবাদ শুধুমাত্র একটি রাজনৈতিক আন্দোলন। পার্থ দাবি করেন যে, জাতীয়তাবাদ ঔপনিবেশিক রাষ্ট্রকে প্রতিরোধ জানাবার অনেক আগেই, উপনিবেশ-বিরোধী জাতীয়তাবাদ এক নিজস্ব সার্বভৌম এলাকা সৃষ্টি করে। এই সার্বভৌম পরিসর সৃষ্টি হয় এক মূল বিভাজনকে ভিত্তি করে : এই বিভাজনের একদিকে রয়েছে বস্তুজগৎ, এক বহির্জগৎ, যেখানে আছে অর্থনীতি, বিজ্ঞান, রাষ্ট্রনীতি, শিল্প ও প্রযুক্তিবিদ্যা, অন্যদিকে আছে এক আধ্যাত্মিক সংস্কৃতির অন্তর্জগৎ, যেখানে রয়েছে ধর্ম, আচার, পরিবার।১২ ভূদেবের জাতীয়তাবাদ হল এই অন্তর্জগতের জাতীয়তাবাদ, ভূদেব তাই জাতির আধ্যাত্মিক মোকাম নিয়ে বিশদ আলোচনা করেছেন, আচার, পরিবার নিয়ে বই লিখেছেন।


বস্তুগত দিক থেকে পশ্চিম যে আমাদের চেয়ে অনেক উন্নত এটা মেনে নিয়েও এই জাতীয়তাবাদ বলে জাতীয় সংস্কৃতির মূল সত্তা হল তার আধ্যাত্মিক জগৎ, যাকে রক্ষা করতে হবে। উপনিবেশের মানুষ যতই বস্তুজগতে পশ্চিমি কলাকৌশল আয়ত্ত করবে, ততই আধ্যাত্মিক পরিসর সংরক্ষণের প্রয়োজনীয়তা বাড়বে। জাতীয় এই সংস্কৃতি আমাদের নিজস্ব, যদি জাতি এক কাল্পনিক কমিউনিটি হয়, তাহলে, উপনিবেশের ক্ষেত্রে বিশেষ করে তা এই সংস্কৃতির পরিসরেই। এখানে জাতি সার্বভৌম, যদিও রাষ্ট্র ঔপনিবেশিক ক্ষমতার দখলে। তাই উপনিবেশ-বিরোধী জাতীয়তাবাদ শুধু পশ্চিমের মুক্তি, স্বাধীনতা, মানবিক মর্যাদা, প্রভৃতি ধ্যানধারণার অনুকরণ নয়, বরং নিজেদের পার্থক্যকে সংজ্ঞায়িত করার একটা প্রচেষ্টাও। তাই ভূদেব বলেছেন হিন্দুসমাজ অন্তঃশাসনে শাসিত এবং শান্তিপ্রবণ, তাই এই সমাজে আছে দুঃখ সহনশীলতা। এইজন্যই হিন্দুরা বহু বছর পরাধীন, কিন্তু পরের অধীন হলেই সমাজ অপকৃষ্ট হয় না। হয় না এইজন্যই যে, সমাজের এই অন্তঃকরণ স্বাধীন, সার্বভৌম। ভূদেব বলছেন মানুষ সমাজ গঠন করেই উন্নতি করেছে, কিন্তু সকল সমাজ এরকম নয়। মানুষের মনের গঠনও তার সমাজের প্রকৃতি গ্রহণ করে, সমাজ শাসনে পিতা, শিক্ষায় গুরু, দুঃখে সহদোর, সুখে মিত্র [সা : ১৪৫]। ভারতবর্ষের সামাজিক প্রকৃতি বিচারে ইউরোপীয়রা যখন বিজ্ঞানের প্রয়োগ করেন, তখন ভূদেব বলেন এই বিজ্ঞানে যুক্তি কম, কল্পনা বেশি। তাই এই বিজ্ঞানের এখনও শৈশবাবস্থা। সমাজবিজ্ঞানও একটি নতুন শাস্ত্র এবং ভ্রান্তিমূলক। এই সমাজতত্ত্ব নানারকম উপমাত্মক বিচার করে থাকে, যা তর্কের অতীত নয়। যেমন এই সমাজতত্ত্ব সমাজকে প্রাণীশরীরের সঙ্গে তুলনা করে থাকে, বলে প্রাণীর মতোই সমাজের জন্ম, জরা, মৃত্যু অবশ্যম্ভাবী। ভূদেব বরং মনে করেন, সমাজকে দেবশরীর মনে করাই শ্রেয় [সা : ১৫৫], দেবশরীরের মতো সমাজের জরা, বার্ধক্য, মৃত্যু নেই। ভূদেবের এই উক্তিগুলি সম্পর্কে সংক্ষেপে দু-একটি মন্তব্য করা যেতে পারে। প্রথম হল, হিন্দুসমাজ সম্পর্কে ভূদেবের বক্তব্যও এক কল্পনাই; আগেই বলেছি জাতীয়তাবাদী ভাবধারার প্রভাবে এ হল এক কাল্পনিক কমিউনিটি গড়ার প্রচেষ্টা। দ্বিতীয় হল, সমাজকে যখন প্রাণীশরীরের সঙ্গে তুলনা করা হয়, তখন বলা হয় সমাজের প্রতিটি অংশ পরস্পর সম্পর্কিত, এক অংশ অন্য অংশকে প্রভাবিত করছে, এবং যত সময় যাবে ততই সমাজ আরও জটিল হয়ে উঠবে। এই সমাজকে এইভাবে বোঝার ঠিক বিপ্রতীপ তুলনা হল সমাজকে এক যন্ত্র হিসেবে বোঝা। সমাজ যখন প্রাণীশরীরের মতো তখন তা মানুষের হস্তক্ষেপের ঊর্ধ্বে, এই সমাজ এক স্বাভাবিক, প্রাকৃতিক সংগঠন, যা মানুষের পরিকল্পনা-নিরপেক্ষ, যে সমাজের পরিবর্তনের এক নিজস্ব নিয়ম আছে। ভূদেব যখন সমাজকে দেবশরীরের সঙ্গে তুলনা করেন তখন সেই সমাজ হয়ে দাঁড়ায় অনন্ত, ধ্রুব, নিত্য, যে সমাজ অক্ষয়, চিরন্তন।


ভূদেবের সামাজিক প্রবন্ধ সম্পর্কিত এই আলোচনা এগোবার আগে ভূদেবের পদ্ধতি সম্বন্ধে কয়েকটি কথা আবশ্যক। এই গ্রন্থে ভূদেব যে-পদ্ধতি অবলম্বন করেছেন তাকে তুলনামূলক সমাজতত্ত্ব বলা হয়। বস্তুত, সব সমাজতাত্ত্বিক গবেষণায়, কোনো-না-কোনো স্তরে তুলনা প্রয়োজন হয়ে পড়ে, কিন্তু তুলনামূলক সমাজতত্ত্বে বিভিন্ন সমাজের প্রাতিষ্ঠানিক ও বৃহদায়তন সামাজিক উপাদানগুলির এক তুলনামূলক বিশ্লেষণ প্রস্তুত করে। এই ধরনের বিশ্লেষণে একটি গুরুত্বপূর্ণ পদ্ধতিগত সমস্যা হল তুলনার এককগুলি, যেমন সম্পূর্ণ সমাজ, প্রধান প্রধান প্রতিষ্ঠান, ধর্ম, গোষ্ঠী ইত্যাদি এবং তুলনার যে সূচকগুলি নির্বাচিত করা হয়েছে, যার মাধ্যমে পার্থক্য, ভিন্নতা অথবা সাদৃশ্য, আনুরূপ্য চিহ্নিত ও বর্ণিত হচ্ছে, সেইগুলি কতটা যথার্থ এবং কতটা বৈধভাবেই বা তাদেরকে নিজস্ব সাংস্কৃতিক পরিমণ্ডলের বাইরে ব্যবহার করা যায়। বিভিন্ন সমাজের মধ্যে তুলনার আর একটি সমস্যা হল, মূলত জোরটা দেওয়া হবে কীসের উপর; সাদৃশ্যের উপর না ভিন্নতার উপর, এই দ্বন্দ্ব থেকেই যায়। যে সমাজবিশ্লেষণ এক সাধারণ তত্ত্ব প্রমাণ করতে চায় সেই বিশ্লেষণ নিজের তত্ত্বের সমর্থনে সাদৃশ্যের উপর গুরুত্ব দেয়। দৃষ্টান্ত স্বরূপ বলা যায়, যদি কোনো সমাজতত্ত্ব দেখাতে চায় সব শিল্পোন্নত সমাজের বৈশিষ্ট্য এক, তাহলে এই বর্ণনা ভিন্ন ভিন্ন সমাজের সাদৃশ্যের উপর গুরুত্ব দেবে। অন্যদিকে, তুলনামূলক পদ্ধতি তুলনামূলক বর্ণনায় পর্যবসিত হয় যখন দুই সমাজের পার্থক্যকে তুলে ধরা হয়, কিন্তু সেই পার্থক্যের কোনো ব্যাখ্যা মেলে না। ব্যাখ্যা বলতে শুধু এইটুকু জানানো হয় যে, দু-টি সমাজের ইতিহাস আলাদা। সত্যি বলতে কী, তুলনামূলক বিশ্লেষণ কোনো এক বিশেষ পদ্ধতিও নয়, কোনো বিশেষ তত্ত্ব নয়, শুধুমাত্র একটি দৃষ্টিভঙ্গি। ভূদেব তুলনামূলক আলোচনার মাধ্যমে ভারতবর্ষের যে-সমাজ বর্ণনা করেছেন, এ তাঁর কল্পনামাত্র। ভূদেব ও তাঁর সমসাময়িক অনেক বাঙালি কোঁৎ-বর্ণিত পজিটিভ সমাজতত্ত্বে বিশ্বাস করতেন, যে সমাজতত্ত্ব এক বৈজ্ঞানিকতার কথা বলে, দৃষ্টিগ্রাহ্য বস্তুর বর্ণনা ও ব্যাখ্যার কথা বলে। কিন্তু ভূদেব যে হিন্দুসমাজের কথা বলেছেন, সেই হিন্দুসমাজের নির্মাণ হয়েছে জাতীয়তাবাদী ভাবধারার পরিকাঠামোর মধ্যে, কোনো প্রকৃত তুলনার মাধ্যমে নয়।


ভূদেব যখন ইংরেজদের পাশ্চাত্যভাবের কথা বলেছেন, তখন তিনি একই সঙ্গে একথা প্রতিপন্ন করার চেষ্টা করেছেন যে, এইসকল ভাবের অনুকরণ ভারতের অপকারই করবে। এখানেও তিনি হিন্দু ও ইংরেজদের গুণাবলির তুলনামূলক বিচারে প্রবৃত্ত হয়েছেন; কিন্তু একটু লক্ষ করলেই দেখা যাবে তাঁর বর্ণিত তালিকার কোনো স্বাধীন ব্যাখ্যা নেই, এই তালিকা তিনি তাঁর নিজস্ব বক্তব্যকে শক্তিশালী করার জন্য প্রস্তুত করেছেন। ভূদেব লিখেছেন যে, ইংরেজরা ইংরাজমাহাত্ম্য কীর্তনেই শতমুখ-উহারা ভারতবর্ষীয়দিগের সম্বন্ধে সর্ব্বদাই বলিতেছেন, ইংরাজ তাহাদিগকে কত কি শিখাইয়া মানুষ করিয়া তুলিতেছে, এবং ইংরাজ প্রবর্ত্তিত পাশ্চাত্য, মহান ভাবসকলের প্রভাবে ভারতবর্ষ উন্নত হইয়া উঠিতেছে। দেশীয় “কৃতবিদ্যেরাও” ঐ সকল কথা কন্ঠস্থ করিতেছেন, এবং আপনাদিগকেই পাশ্চাত্যভাবের অধিকারী জানিয়া সেই সকল ভাবের ভাবে একান্ত গদগদ হইতেছেন [সা : ১৬৭]। কী এই পাশ্চাত্যভাব? ভূদেব মোট সাতটি পদার্থ-এর নাম করেছেন : স্বার্থপরতা, উন্নতিশীলতা, সাম্য, ঐহিকতা, স্বাতন্ত্রিকতা, বৈজ্ঞানিকতা ও শাসনকর্তার সমাজপ্রতিভূত্ব। বলেছেন ভারতবাসীর এসব শেখার বা জানার প্রয়োজন নেই। হিন্দুদের সঙ্গে তুলনা করে বলেছেন : ইংরাজ কার্য্যতৎপর কার্য্যকুশল, অহঙ্কারী, এবং লোভী; হিন্দু শ্রমশীল, সুবোধ, নম্রস্বভাব এবং সন্তুষ্টচেতা [সা : ১৩২]। ভূদেব যেমন অভিযোগ করেছেন ইংরেজরা তাদের নিজেদের মাহাত্ম্যকীর্তনে শতমুখ, সেই একই অভিযোগ ভূদেবের বিরুদ্ধেও করা যায়। যাই হোক, ভূদেব বলেছেন হিন্দুকে শুধু কার্যকুশলতা শিখতে হবে, ইংরেজদের থেকে আর কিছু না শিখলেই ভালো। কিন্তু সমস্যা হল, ভারতবাসী ইংরেজদের দোষকেই বেশি অনুকরণ করেছেন।


তিনি বলেছেন ইংরেজদের স্বার্থপরতা অতি সংকীর্ণ বস্তু, এই স্বার্থপরতা পরের প্রতি সহানুভূতিহীন। অন্যদিকে হিন্দুর স্বার্থ এক সুবিস্তৃত বস্তু, হিন্দুর কোনো আত্মপর নেই, একান্ত স্বার্থপরতা ভারতবাসীর প্রকৃতিবিরুদ্ধ। উন্নতিশীলতা বলতে ভূদেব বিচার করেছেন ইভোলিউশনিজম বা বিবর্তনবাদ। ভূদেব একে বলেছেন পরিণামবাদ। ইউরোপীয় বাহ্যবিজ্ঞান শাস্ত্রে আধুনিক প্রচলিত মত পরিণামবাদ বলেন যে, কী সজীব, কি নির্জীব সকল প্রকার পদার্থই আপনাপন পরিবৃত্তির প্রভাবে নিরন্তর কিঞ্চিৎ পরিবর্তিত হইয়া রূপান্তর ও গুণান্তর প্রাপ্ত হইতেছে [সা : ১৭০]। ভূদেবের মতে, এই তত্ত্ব ভ্রান্ত, নব্য ইউরোপ কোনো দিক থেকেই উন্নতিলাভ করেনি। তিনি এই প্রসঙ্গে সমাজতত্ত্ব ও তার বিষয়ভূত ডিভিশন অফ লেবার বা শ্রমবিভাজনের দৃষ্টান্ত দিয়েছেন, ভূদেব একে বলেছেন বার্ত্তাশাস্ত্র। এক্ষণে সমাজতত্ত্ব অথবা ইউরোপীয় মতে সমাজতত্ত্বের অস্থিকল্প বার্ত্তাশাস্ত্র, কি বলেন দেখা যাউক। ইউরোপীয় বার্ত্তাশাস্ত্র বলেন, সমাজবন্ধন যত দৃঢ় হয়, সমাজ মধ্যে শ্রমবিভাগের নিয়ম ততই বিস্তৃত হইয়া ওঠে। শ্রমবিভাগের গুণে ভোগ্যদ্রব্যের পরিমাণ বাড়িয়া উঠে, এবং সেইজন্য সমাজের কতক লোক দৈহিক পরিশ্রমের দায় হইতে অব্যাহতি পাইয়া জ্ঞানচর্চায় নিযুক্ত হইতে পারে [সা : ১৭২]। তিনি বলেছেন এই শ্রমবিভাগের ফল হয়েছে অত্যন্ত বিষময়, এর ফলে কিছু লোক একেবারে অবকাশশূন্য হয়ে পড়েছে, পরিণত হয়েছে মনুষ্যত্বহীন যন্ত্রে। এর ফলে কিছু লোক অপরিসীম ধনী এবং অধিকাংশ মানুষ সর্বতোভাবে নিরন্ন হয়ে পড়েছে। এই শ্রমবিভাগ বিষম ও তীব্র অসন্তোষের সৃষ্টি করেছে। ফলে সমাজে উপপ্লব আসন্ন হয়েছে। যাতে সমাজের বৃদ্ধি, তার ফলেই সমাজের বিনাশের সূত্রপাত ঘটেছে। পুঁজিবাদের অনুপ্রবেশের ফলে পশ্চিমের সমাজের পরিবর্তনের যে মূল্যায়ন ভূদেব করেছেন তা খুব একটা ভুল নয়, কিন্তু যে বিকল্পের কথা বলেছেন তা-ও যে গ্রহণযোগ্য এমন মনে হয় না।


ভূদেব বলেছেন ক্রমোন্নতির নিয়ম আবিষ্কার করতে হবে মনস্তত্ত্বের নিয়ম মেনে। চিত্তাদর্শের মান অনুযায়ী জাতির শ্রেণিবিভাগ করতে হবে। শুধুমাত্র বৈষয়িক উন্নতির উপর ভিত্তি করে সভ্যতার তারতম্য বিচার করা অনুচিত। যে-জাতির চিত্তাদর্শ আংশিক, তাদের সভ্যাবস্থাও হীন, যাদের চিত্তাদর্শ সুসংস্কৃত, তাদের সভ্যাবস্থাও উন্নত। যারা তাদের চিত্তাদর্শ অন্যের সংসর্গে উন্নতিলাভ করে, তার সভ্যাবস্থা উন্নতিশীল। চিত্তাদর্শ বলতে ভূদেব বুঝিয়েছেন চিত্তক্ষেত্রে একটি আদর্শের প্রতিষ্ঠান, যেমন সংস্কৃত চর্চার ফলে রাম-সীতার যে-আদর্শ চিত্তে অঙ্কিত হয়ে যায়, সেইসব মানুষ ইংরাজী শিখিয়া ইংরাজকে আপনাদিগের আদর্শস্থলাভিষিত্ত করিতে পারে না। কারণ, তাহাদিগের চিত্তাদর্শ ইংরাজ প্রদর্শিত সকল আদর্শ অপেক্ষা সহস্রগুণে উৎকৃষ্টতর [সা : ১৭৩]। ভারতবর্ষের ক্ষেত্রে তার চিত্তাদর্শ সুসংস্কৃত, এর প্রতি মানুষের অনুরাগও আছে কিন্তু সাধনচেষ্টা কম, তাই ভারতের সভ্যাবস্থা স্থগিতগতি। ইংরেজদের চিত্তাদর্শের প্রতি কোনো অনুরাগ নেই, তাই তাদের সভ্যাবস্থা পতনশীল। উন্নতিশীলতার প্রকৃত পথ যে চিত্তাদর্শের উন্নতিসাধন, সেই উন্নতি তাই ইংরেজ সংস্রবে সম্ভব নয়। তাই ভূদেব বলেছেন সমাজের প্রকৃত উন্নতি কলাকৌশলের সৃষ্টিতে হয় না, সস্তায় উপভোগ্য জিনিসপত্র তৈরি করলেও হয় না, ধনের বৃদ্ধিতেও হয় না, আর নিজের মুখে আত্মগরিমা প্রচার করলেও হয় না। প্রয়োজন উচ্চ চিত্তাদর্শের প্রতি প্রীতি, ভক্তি এবং সত্যিকারের সাধনচেষ্টা। এইভাবে ভূদেব দেখিয়ে দেন ইংরেজরা আসলে পতনশীল, ভারতবাসী তাদের চেয়ে অনেক বেশি সভ্য। সত্যিকারের উন্নত, সভ্য হওয়ার জন্য তো ঐহিক উন্নতির প্রয়োজন নেই, চিত্তাদর্শ উন্নত থাকলেই হল। এ হল সামাজিক উন্নতির এক ব্রাহ্মণ্য মডেল। চিত্ত শুদ্ধ, পবিত্র, নির্মল, উচ্চ আদর্শে বাঁধা থাকবে, প্রাচীন আদর্শে ভক্তি অচল থাকবে, যদি কোন নূতন ভাব আইসে, তাহা ঐ প্রাচীনের সহিত মিলাইয়া দেখিলে ঔজ্জ্বল্য বৃদ্ধি হয়, তবেই উহাকে গ্রহণ করিতে হয়। নচেৎ উহাকে গ্রহণ করিতে হয় না [সা : ১৭৩]। তাহলেই সেই জাতি সভ্য, উন্নতিশীল।

ভূদেব সাম্যবাদকে অগ্রাহ্য করেছেন, ভারতের জাতিভেদ প্রথাকে সমর্থন করেছেন। বলেছেন ইউরোপীয় সাম্যবাদ মৌখিক, মিথ্যা, ভারতে এর পর্যাপ্ত স্থান নেই। সাম্যের ধারণার মধ্যে যেমন সমান অধিকারের প্রসঙ্গ আছে, তেমনি সমান সুযোগের কথাও আছে। আইনের দৃষ্টিতে সাম্যের আদর্শ সকলে সমান একথা যেমন বলে, সকলের সমান রাজনৈতিক অধিকার, সকলের জন্য সমান সুযোগ, সামাজিক ক্ষেত্রে মানুষের সমত্বের কথাও সাম্যের ধারণার অন্তর্ভুক্ত। বস্তুত, আমাদের দেশে উপনিবেশ-বিরোধী ধ্যানধারণা ও আন্দোলন যে অনেকটাই সাম্যের আদর্শে প্রভাবিত এ সত্য কে অস্বীকার করবে? কোনো দেশ বা সমাজব্যবস্থা এক সর্বব্যাপী সাম্যব্যস্থা প্রতিষ্ঠিত করেছে এমনটা কখনোই সম্ভব নয়, কোনোদিন হবেও না। সাম্য এমন এক আদর্শ যা মানুষের মধ্যে বৈষম্য হ্রাস করতে সাহায্য করে, প্রথাগত ভেদ-বিলোপের প্রতি মানুষকে সচেতন করে সামাজিক ন্যায় ও অধিকার প্রতিষ্ঠার পথ সুগম করে। ভূদেব বলেছেন জগতের কোথাও সাম্য নেই। তিনি স্বীকার করেছেন যে, সাম্যবাদের প্রভাবে, অন্যের প্রতি পীড়ন কমেছে, সাধারণের উন্নতিসাধন অবশ্যকর্তব্যের মধ্যে গণ্য হয়েছে, সকলের মধ্যে উন্নতির আশা প্রদীপ্ত হয়েছে এবং সমাজের চেষ্টাশক্তি জাগরিত হয়েছে। কিন্তু একই সঙ্গে সকলের মনে নিজের উন্নতির আশা প্রজ্জ্বলিত করে মানুষকে ঈর্ষা, বিদ্বেষ, দুরাকাঙ্খার আগুনে দগ্ধ করছে। সমাজে দয়াবৃদ্ধি সন্তুষ্টির বিলোপ ঘটায় সাম্যবাদ। তাই ভূদেব বলেছেন-ভারতবর্ষে যে সামাজিক বর্ণভেদের ব্যবস্থা আছে, তাহার প্রকৃতি পর্য্যালোচনা করিয়া দেখিলেই বুঝা যায় যে, উহা অতি উদার উদ্দেশ্য সাধনের জন্যই প্রবর্ত্তিত হইয়াছে [সা : ১৭৮]। জাতিভেদ ব্যবস্থা প্রচলিত থাকলে ধনের গৌরব বৃদ্ধি হতে পারে না, কারণ জাতি ধনের আয়ত্ত নয়। ধনের প্রতি লোভ কিছু কম থাকলে সমাজ ভালো থাকে, লোকের প্রকৃত সুখ অধিক হয়। ভূদেব বলেছেন, জাতি-ব্যবস্থায় একমাত্র ব্রাহ্মণের ব্যবসায় ভিন্ন অপর সকল ব্যবসায়ই সকলে অবলম্বন করিতে পারে, এবং তাহাই চিরকাল করিয়া আসিতেছে [সা : ১৭৮]। তাই জাতিভেদ থাকায় লোকে আপন ইচ্ছা অনুযায়ী বৃত্তি অবলম্বন করতে পারে না এইরকম উক্তি ভূদেবের মতে সত্য নয়। বস্তুত, জাতিভেদ সম্পর্কে ভূদেবের এই উক্তি যে কতটা ভুল, আজগুবি ও ভিত্তিহীন সে-কথা বলার অপেক্ষা রাখে না। ভূদেব সম্পর্কে আলোচনা প্রসঙ্গে অনেকে বলেছেন, তিনি সনাতন হিন্দুধর্মের অতি উদার সঙ্কোচমুক্ত হিন্দুদের প্রতিনিধি ছিলেন, তাঁর হিন্দুত্ব বৈজ্ঞানিক পরীক্ষাবিধানে পরীক্ষিত, ঐতিহাসিক অনুসন্ধান বিশ্লেষিত, প্রখর যুক্তির আলোকে বিচারিত,১৩ ইত্যাদি। আসলে তিনি ছিলেন রক্ষণশীল, ব্রাহ্মণ্যবাদী, আর্যধর্মের পৃষ্ঠপোষক, আর্যধর্মের গৌরব ঘোষণা ও তার আদর্শ প্রতিষ্ঠার স্বপ্নই ছিল তাঁর সব চিন্তার মূল।

পাশ্চাত্যসমাজ যে ঐহিকতাকে তাদের সর্বস্ব বলে মনে করে, ভূদেব বলেছেন এ হল তাদের পাশব ভাব, প্রবৃত্তিপরায়ণতার পোষক। আর্যশাস্ত্র শিক্ষা দিয়েছে প্রবৃত্তি ও নিবৃত্তির সামঞ্জস্য বিধানে। পাশ্চাত্যসমাজ ভাবে সুখই সব, বর্তমানই হল সুখপ্রাপ্তির কাল, এবং এই পৃথিবী হল সুখপ্রাপ্তির স্থান। ইংরেজি শিক্ষার ফলে আমাদের দেশে এই ভাব বৃদ্ধি পাচ্ছে, কিন্তু এইভাবে চিত্তশুদ্ধি হয় না, দিব্যভাবও মনে জাগে না। চরম ভোগ বা চরম বৈরাগ্য, কোনোটাই প্রকৃত পথ নয়। দুইয়ের মধ্যে সমন্বয়সাধনই হল আর্যধর্মের শিক্ষা। অন্য যে পাশ্চাত্যভাবের কথা ভূদেব উল্লেখ করেছেন, সেটা হল স্বাতন্ত্রিকতা বা ইনডিভিজুয়ালিজম। আজকের দিনে আমরা এর যে বাংলা প্রতিশব্দ ব্যবহার করি তা হল ব্যক্তিস্বাতন্ত্র্যবাদ। ভূদেব বলেছেন হয় সমাজে সামাজিকতার প্রাধান্য থাকে নয় স্বাতন্ত্রিকতার। তিনি লিখেছেন : যে শক্তির প্রভাবে সমাজান্তর্গত পরিবারসমূহ সহানুভূতিসম্পন্ন এবং কিয়ৎপরিমাণে একপ্রকৃতিক এবং একাকার হইয়া যায় তাহার নাম সামাজিকতা। আর যে শক্তির প্রভাবে প্রত্যেক পরিবার আপনাপন সুখদুঃখ, হিতাহিত, কর্ত্তব্যাকর্ত্তব্য বিচারপূর্ব্বক পৃথগভূত থাকে, এবং যাহার প্রাবল্যে কখনও কখনও সমাজবিধির পরিবর্ত্ত ঘটিয়া যায়, তাহার নাম স্বাতন্ত্রিকতা [সা : ১৮১]। ভারতে সামাজিকতার অত্যাধিক্য এবং স্বাতন্ত্রিকতার অতি ন্যূনতম কথা যে ইংরেজরা বলেন, ভূদেবের মতে তা যথার্থ বলেই স্বীকার করতে হবে। কিন্তু সমাজে স্বাতন্ত্রিকতার একটি বিশেষ ভূমিকা আছে। সব সময় সমাজকে মান্য করে চললে একটা অন্ধ সামাজিকতা জন্ম নেয়। ভূদেব বলেছেন এই কারণে দেশীয় রাজারা প্রয়োজনবোধে সংহিতার বদল ঘটাতেন। কিন্তু এখন এদেশের বিধিব্যবস্থা ইংরেজ-রাজেরই ইচ্ছানুযায়ী হইয়া থাকে। তাহাতে দেশীয় জনগণের মধ্যে প্রকৃত স্বাতন্ত্রিকতা জন্মিতে পারে না [সা : ১৮৩]। এখানে ভূদেব একটি অত্যন্ত গুরুত্বপূর্ণ কথা বলেছেন। তিনি বলছেন উপনিবেশে যেখানে সমস্ত ক্ষমতার রাশ ইংরেজের হাতে, সেখানে দেশীয় মানুষের মধ্যে ব্যক্তিস্বাতন্ত্র্য সৃষ্টি হবে কেমন করে? তিনি বলেছেন এদেশে ইংরেজদের অধিকার বিস্তৃত হওয়ায় প্রকৃত স্বাতন্ত্রিকতার পথ রুদ্ধ হয়ে গেছে। তবুও যাঁরা বলেন ইংরেজ আসার ফলে দেশে স্বাতন্ত্রিকতার বৃদ্ধি হয়েছে, তাঁরা স্বাতন্ত্রিকতা বলতে বোঝেন নিজের সমাজের বিধিব্যবস্থার প্রতি অবজ্ঞা। এ ধরনের স্বাতন্ত্রিকতা সমাজের পক্ষে হিতকর নয়। স্বাতন্ত্রিকতার এই যে পথ খুলেছে, এ আসলে অতি মারাত্মক উচ্ছৃঙ্খলতার পথ।

এখানে ব্যক্তিস্বাতন্ত্র্যবাদ সম্পর্কে কয়েকটি কথা বলা প্রয়োজন। ভূদেব যেমন সাম্যের প্রকৃত তাৎপর্য বোঝেননি, সেইরকমই ব্যক্তিস্বাতন্ত্র্যের নানাদিক তাঁর অধরা থেকে গেছে। এটা ঠিক যে ব্যক্তিস্বাতন্ত্র্যবাদ আসলে ব্যক্তির এক বিশেষ ধারণা, যে ধারণা জন্ম নেয় পশ্চিমে। এই আদর্শ ব্যক্তির মর্যাদা, তার নৈতিক ও বৌদ্ধিক স্বাধীনতাকে সর্বোচ্চ মূল্য প্রদান করে, তার যুক্তিবোধ, আত্মজ্ঞান, আত্মিকতা, ব্যক্তিগত জীবনযাপনের অধিকার, আত্ম-সার্বভৌমতা, আত্মবিকাশের ক্ষমতাকে অত্যধিক গুরুত্ব দেয়। এই ধারণা মনে করে ব্যক্তি তার নিজ ইচ্ছায় সমাজ, বাজার, রাজনীতির সঙ্গে সম্পর্ক স্থাপন করবে, যেমন হবস বলেছেন রাষ্ট্র স্বেচ্ছাচারী হবে না, রাষ্ট্র থাকবে ব্যক্তির প্রাকৃতিক অধিকার দ্বারা সীমাবদ্ধ। স্পিনোজাও রাষ্ট্রে ব্যক্তির স্বাধীনতা ও মতপ্রকাশের অধিকারের কথা বলেছেন, তিনি ব্যক্তিস্বাধীনতাকে অপরিহার্য মৌলিক মূল্যবোধ হিসেবে দেখেছেন। বস্তুত ব্যক্তির এই ধারণা, মধ্যযুগীয় কিছু বিশেষ মানুষের বিশেষ অধিকার বা প্রিভিলেজকে নির্বাসিত করেই সৃষ্টি হয়, প্রিভিলেজের জায়গায় স্থান করে নেয় আধুনিক ব্যক্তির অধিকারের ধারণা। ভূদেব কিন্তু তাঁর সমাজতত্ত্বে সেই বিশেষ অধিকারকেই আঁকড়ে থাকলেন। ভারতবর্ষীয় সমাজে স্বাতন্ত্রিকতা অতি বিস্তৃতরূপ হইয়া সমাজের পূর্ণ সজীবতার ব্যাঘাত জন্মাইতেছে। এমন অবস্থায় ব্যক্তিগত স্বাতন্ত্রিকতার বৃদ্ধি কখনই অপকারক বই উপকারক হইতে পারে না। এখন সমাজান্তর্গত জনগণের মধ্যে বশ্যতা, পরস্পর সহানুভূতির আধিক্য এবং সম্মিলনই একান্ত প্রয়োজনীয়, এবং ব্যক্তিগত স্বাতন্ত্রিকতা অবশ্যপরিহার্য [সা : ১৮৪]। অথচ আধুনিক রাষ্ট্র ব্যবস্থার মূলে রয়েছে ব্যক্তির অধিকার ও তার স্বাধীন সত্তার স্বীকৃতি, আইনের অনুশাসন মেনে সকলের মধ্যে সাম্য। ব্যক্তির অধিকারের সীমানাই নির্দিষ্ট করে দেয় এই রাষ্ট্র ব্যবস্থার সীমানা।ভূদেব যখন বলেন ঔপনিবেশিক রাষ্ট্রে ব্যক্তিস্বাতন্ত্র্য বিকশিত হতে পারে না, তখন তিনি ঠিকই বলেন। কিন্তু যখন তিনি ব্যক্তিস্বাতন্ত্র্যকে সম্পূর্ণ বাতিল করে দেন এই বলে যে, এতে আমাদের লাভ হবে না, তখন তিনি সামাজিক রক্ষণশীলতার কাছেই নতিস্বীকার করেন।

ভূদেব বলেছেন, এদেশে বৈজ্ঞানিকতার প্রকৃত প্রভাব সঞ্চারিত হয়নি। তাঁর মতে কোনো দেশে বৈজ্ঞানিকতার প্রকৃত আবির্ভাব বুঝতে হলে সেই দেশের শিক্ষিত সম্প্রদায়ের বুদ্ধি ও চিত্তবৃত্তি পরীক্ষা করে তা বুঝতে হয়। তিনি বলেন বৈজ্ঞানিকতা হল এমন এক মনের ভাব যেখানে প্রত্যক্ষ প্রমাণ, পরীক্ষা ও সিদ্ধান্ত হল মূল বিষয়। এরকম মনের ভাব আমাদের নেই, তাই আমাদের বাহ্য বিজ্ঞানশাস্ত্রের উন্নতি হয়নি। আগেই বলেছি ভূদেব ও তাঁর সমসাময়িক অনেকেই পজিটিভ বিজ্ঞানের গুণগ্রাহী ছিলেন, যদিও তাঁদের নিজস্ব চিন্তাভাবনায় বা লেখাপত্রে তদানীন্তন বৈজ্ঞানিক পদ্ধতি বা আদর্শের সুসম্বদ্ধ প্রয়োগ করেছেন এমন নয়। তাই ভূদেব এখানে অন্যান্য পশ্চিমিভাবের মতো বৈজ্ঞানিকতাকে সম্পূর্ণ বাতিল করেননি। তিনি বলেছেন ইংরেজি শিক্ষার মাধ্যমে বিজ্ঞানচর্চা সম্পূর্ণ হয় না। এর ফলে অনেকটা আন্দাজি শিক্ষা হয় এবং এটাই বিজ্ঞানশিক্ষার প্রধান অন্তরায়। পরিণাম এই হয় যে, অধীত বিজ্ঞানের মূল সূত্রগুলি কন্ঠস্থ হয়, কিন্তু বৈজ্ঞানিক অন্তর্দৃষ্টি জন্মায় না। এ ছাড়া, আমাদের দেশে বিজ্ঞানকে প্রয়োগ করা যায় এমন শিল্প বা কলকারখানা নেই, ফলে বৈজ্ঞানিক তথ্য বা সূত্রের প্রয়োগ সম্পর্কে কোনো জ্ঞান হয় না। বইয়ে পড়া কথাগুলি যথাসাধ্য অনুভব করে বিজ্ঞানকে বুঝতে হয়, কিন্তু বাস্তবক্ষেত্রে তা যখন সম্ভব হয় না তখন ইংরেজি বইয়ের কথাই আপ্তবাক্য বলে মেনে নিতে হয়। সুতরাং বুদ্ধি এবং চিত্তবৃত্তির প্রতি বিজ্ঞানানুশীলনের যে বিশেষ প্রভাব আছে তা অতি অল্পমাত্রায় দেখিতে পাওয়া যায় [সা : ১৯০]। এইরকম শিক্ষায় বৈজ্ঞানিকতা জন্মাবে? ভূদেব বলেছেন বৈজ্ঞানিকতা বলতে বুঝতে হবে এমন মনের ভাব যেখানে প্রত্যক্ষই সকল প্রমাণের মূল এটা যেমন স্বীকৃত, তেমনি প্রমাণ গ্রহণের জন্য পরীক্ষাবিধানের আবশ্যকতাও স্বীকৃত। আমাদের এইরকম মনের ভাবের জন্ম হয়নি। দেশের কৃষি এবং শিল্পের প্রকৃত অবস্থা বিবেচনা করলেও বোঝা যায় কেন এদেশে বৈজ্ঞানিকতার প্রবেশ ঘটেনি। কৃষিকাজে বৈজ্ঞানিকতার কোনো প্রয়োগ দেখা যায় না। আর এদেশে বৈজ্ঞানিকতার সত্যি প্রবেশ ঘটলে কলকারখানার সংখ্যা এত কম হত না এবং তাদের মধ্যে দেশীয়দের সংখ্যা এত নগণ্য হত না। সত্যি কথা বলতে কী আমাদের বিজ্ঞানবিদ্যা বইয়েই আছে, এই বিজ্ঞান আমাদের বুদ্ধির বা চিত্তের সংস্কার করতে পারেনি।

ভূদেবের আলোচনার শেষ পাশ্চাত্য ভাবটি হল, রাজার সমাজ-প্রতিভূত্ব। তিনি বলেছেন ইউরোপে শাসনব্যবস্থা সামাজিক চুক্তি-নির্ভর, সেখানে নানা বিবাদ-বিসংবাদ, রাষ্ট্রবিপ্লরেব পর এই চুক্তি প্রতিষ্ঠিত হয়েছে। তাঁর মতে ইউরোপীয়দের চুক্তির প্রতি একটা স্বাভাবিক আকর্ষণ হয়তো এইজন্য যে, তারা বণিক, অথবা স্বভাবে স্বৈরতান্ত্রিক। কিন্তু ভারতবর্ষে এরকম কোনো চুক্তির প্রয়োজন নেই, রাজশাসনের উপর আছে ধর্মশাসন, রাজা ধর্ম অনুযায়ী বিধিপালন করবেন। তাই পশ্চিমে চুক্তির মূলে রাজা সমাজের প্রতিভূ, আর আমাদের দেশে বিধিপালনের মান্যতার উপর রাজার প্রতিভূত্ব দাঁড়িয়ে আছে। ইংরেজশাসন এই দেশীয় ধর্মশাসন-নিরপেক্ষ হওয়ায়, ভারতের পুরোনো শাসনব্যবস্থা বিলুপ্ত হয়েছে। যদিও ভূদেবের মতে চুক্তিরক্ষা এবং বিধিপালনের মধ্যে নিঃসন্দেহে বিধিপালনের ভিত্তি অনেক বেশি দৃঢ় ও প্রশস্ত, কারণ চুক্তিরক্ষাও বিধি-প্রতিপালনের উপর প্রতিষ্ঠিত। এই প্রসঙ্গে ভূদেব সমাজতাত্ত্বিক কোঁৎকে উল্লেখ করে বলেছেন যে, তিনিও বলেছেন সমাজ মধ্যে ধর্মশাসনের প্রাধান্য সংস্থাপিত হওয়া বিধেয়। সামাজিক চুক্তির সমালোচনা করতে গিয়ে ভূদেব ভুলে গেছেন যে, জ্যঁ জাক রুশো জোর দিয়ে বলেছিলেন সার্বভৌমত্ব জনসাধারণেরই অবিচ্ছেদ্য অধিকার এবং কোনো সরকার এই অধিকারের অংশ দাবি করতে পারে না। রুশো বলেন সার্বভৌমত্ব বস্তুত জনসাধারণের ইচ্ছার পরিচালনা ছাড়া আর কিছু নয় এবং সেইজন্যই এর হস্তান্তর করা চলে না। সেই সময়ের রাজনৈতিক চিন্তার প্রধান দু-টি বিষয় ছিল উইল বা ইচ্ছা এবং ক্ষমতা। রুশোর মত ছিল, ক্ষমতা হস্তান্তর করা চলে কিন্তু ইচ্ছা নয়। যে-কারণে সার্বভৌমত্বের হস্তান্তর হয় না, কারণ এই ইচ্ছা জনসাধারণের ইচ্ছা। রুশোর এই বৈপ্লবিক তত্ত্ব-জনসাধারণই সার্বভৌম-যাকে ইংরেজিতে পপুলার সভরিনটি-র তত্ত্ব বলা হয়, উনিশ ও বিশ শতকের রাজনৈতিক বৈধতার একমাত্র স্বীকৃত ভিত্তি হয়ে ওঠে। সেইজন্যই বিশেষ করে গণতন্ত্র আজকের রাজনীতির এক সর্বজনীন আদর্শ হয়ে উঠেছে। ভূদেবের দর্শনক্ষেত্রে অবশ্য এই বিষয়গুলি আসবার কথা নয়, তিনি ধর্মের শাসন নিয়ে এতটাই আগ্রহী। ভারতবর্ষে ধর্মশাসনের নেতা ব্রাহ্মণ, এই ব্রাহ্মণ গৃহস্থ, কোনো দলপতির অধীন নন, রাজার ভৃতিভূক নন, ব্রাহ্মণ সত্ত্বগুণপ্রধান, তাই ধর্মাধিকরণের নিযুক্ত। এই যদি ভারতবর্ষের আদর্শ রাজ্যশাসনের নমুনা হয়, তাহলে তার ভয়াবহ পরিণামও বিচার করা আবশ্যক। ভূদেব উপসংহারে বলেছেন ইংরেজ অধিকারের ফল কীরকম হয়েছে এবং তার কী সম্ভবনা সেটা ভালোভাবে বিচার করতে হবে। ওই একই কথা তাঁর নিজস্ব চিন্তাধারা সম্পর্কেও প্রযোজ্য। বলেছেন পাশ্চাত্য ভাবের কতগুলি ভুয়ো এবং মেকি, আর অপর কতগুলি ভাঙা ও বে-কেজো হয়ে এদেশে এসেছে। কিন্তু তবু ওদের চলন বাড়ছে। স্বার্থপরতা, স্বাতন্ত্রিকতা, ঐহিকতা গুণে কারও ভালো হয়নি। তাই ভারতবর্ষে এইসকল ভাবের প্রবেশ রুদ্ধ হওয়া আবশ্যক।

ভূদেব মনে করতেন ভারতবর্ষে ইংরেজ অধিকারের অনেক ইতিবাচক দিক আছে। সামাজিক প্রবন্ধ গ্রন্থে ইংরাজাধিকার অধ্যায়ে তিনি এ বিষয়ে বিস্তারিত আলোচনা করেছেন। এখানেও তিনি ইংরেজদের তিনটি ভাবের কথা বলেছেন; বণিকভাব, রাজভাব ও বৈদেশিকভাব। তাঁর মতে, ইংরেজ ভারতবর্ষে বণিকমূর্তিতে এসেছে, রাজারূপে নিজেকে প্রতিষ্ঠা করেছে এবং বৈদেশিক নীতি অবলম্বনে স্থিতি লাভ করেছে। ভারতবর্ষ যে ইংরেজ দ্বারা পরাজিত হয়েছিল, ইংরেজ যে দুর্বল ভারতকে অধিকার করেছিল এটা ভূদেবের পক্ষে মেনে নেওয়া সম্ভব নয়। তাই তিনি বলেছেন ইংরেজ ভারতবর্ষ অধিকার করেনি, ভারত যেন স্বেচ্ছায় ইংরেজকে সিংহাসন প্রদান করেছে। কারণ, ভারত যে লক্ষ্যের দিকে এগোতে চাইছে, ইংরেজ অধিকার তার অনুকূল পরিবেশ সৃষ্টির সহায়ক। তাই ভারত নিজের মঙ্গলের জন্য বিদেশিদের হাতে নিজের দায়িত্বভার অর্পণ করেছে। ইংরেজ অধিকারের ফলে দেশে শান্তি এসেছে, বিজাতীয় আক্রমণ বন্ধ হয়েছে, যাতায়াতের সুবিধাবৃদ্ধির ফলে আন্তর্বাণিজ্যের উন্নতি হয়েছে। ইংরাজ ভারতবাসীর আচারের প্রতিও যেমন ব্যাঘাত করেন নাই, তেমনি এখানকার ব্যবহার শাস্ত্রেরও গৌরব রক্ষা করিয়া চলিয়াছেন [সা : ২০৪]। ইংরেজ হিন্দু ও মুসলমানদের জন্য তাদের ধর্ম অনুমোদিত আলাদা ব্যবহার শাস্ত্র প্রচলনের জন্য প্রতিজ্ঞাবদ্ধ। ইংরেজ যেসব কাজকর্ম করছে তার কতকগুলির মাধ্যমে ভারতের অভীষ্ট সিদ্ধ হচ্ছে। অতএব মুক্তকন্ঠে বলা যায় যে, ইংরাজ ভারতকে তাহার গন্তব্য পথে লইয়া আসিয়াছেন . . . এইজন্য ইংরাজ ভারতবাসীর কৃতজ্ঞতার, শ্রদ্ধার এবং ভক্তির ভাজন হইয়াছেন [সা : ২০৫]। যদিও ইংরেজরা আত্মদোষ-সমীক্ষার কোনো চেষ্টা করে না, ভারতবাসী যে ইংরেজদের ভালোবাসে না, ইংরেজরা ভাবে এর কারণ ভারতবাসীরা অজ্ঞ ও অক্ষম, কিন্তু ইংরেজরা কার্যপ্রণালীতে কোনো পক্ষপাত করে না, ধর্মপ্রণালীতে হস্তক্ষেপ করে না। ভারতবর্ষে ইংরাজের প্রতাপ দোর্দণ্ড, তাঁহার শাসনরীতি দৃঢ়শৃঙ্খলাবদ্ধ, তাঁহার কার্য্যপ্রণালীতে হঠকারিতা, অন্যায়কারিতা, পক্ষপাতিতাদি দোষ নাই বলিলেও চলে। . . . ইংরাজের রাজত্বে ভারতবর্ষের প্রতি বৈদেশিক শত্রুর আক্রমণ নাই, ইহার আভ্যন্তরীণ যুদ্ধবিগ্রহাদি নাই, চৌর্য্য দস্যুতাদির প্রাদুর্ভাব নাই, সমস্ত দেশ সর্ব্বতোভাবে উপশান্ত। ইংরাজের রাজত্বে বহির্বাণিজ্যের বিস্তৃতি হইতেছে, আন্তর্বাণিজ্যের সৌকর্য্য বাড়িতেছে, বিচারকার্য্যে ন্যায়পরতা রক্ষিত হইতেছে, মুদ্রাযন্ত্র স্বাধীনভাবে চলিতেছে . . . ফলকথা, ইংরাজের রাজত্ব একটী অভূতপূর্ব ব্যাপার [সা : ২০৭]। এরপর কী চাই?

বিদেশ সম্পর্কে ইংরেজের ভাব হল, তোমরা কখনই আমার সমান হইতে পারিবে না। কারণ আমিই ইংরাজ, তুমি ইংরাজ নহ [সা : ২১২]। হিন্দুরাও মনে করে যে, এক জাতীয় লোক কিছুতেই অপর জাতীয় হইতে পারে না, কিন্তু দুইয়ের মধ্যে পার্থক্য আছে : হিন্দুর আত্মগৌরবে অন্যের প্রতি ঘৃণা জন্মিতে পারে না। ইংরাজের আত্মগৌরবে অন্যের প্রতি অবজ্ঞা জন্মাইয়া দেয় [সা : ২১২]। সুতরাং দেখা গেল, যে হিন্দুও বৈদেশিকের সঙ্গে মিশ্রণে অনিচ্ছু এবং ইংরেজও বৈদেশিক-বিদ্বেষ্টা [সা : ২১২]। কিন্তু আমাদের মধ্যে বর্ণভেদ প্রথা থাকায় আমরা জানি যে, লোকের এক ধর্ম, দেশ ও ভাষা হওয়া সত্ত্বেও, তারা পরস্পরে বিয়ে করে না, পানভোজন করে না, এমনকী অন্যের শরীরও স্পর্শ করে না, কিন্তু এক সমাজ-সম্বন্ধ, এক শাসনের অধীনে থাকতে পারে। তাই আমাদের হৃদয়ে বিজাতীয় লোকের প্রতি তেমন বিদ্বেষভাব জন্মাতে পারে না। অন্যদিকে ইংরেজ বর্ণভেদ মানে না, কিন্তু তাদের জাতীয় গৌরব বোধটি এত তীব্র যে, ভেদবুদ্ধি, বিদ্বেষ সহজেই প্রশ্রয় পায়। ভূদেব বলেন ইংরেজ যদি জাতিভেদ প্রথা তুলে দেবার চেষ্টা করে তাহলে দেশের মঙ্গল হবে না, দেশের অন্তঃশাসনশক্তি দুর্বল হয়ে পড়বে, অশান্তি বাড়বে, রাজ্যশাসন কঠিনতর হয়ে উঠবে। ভবিষ্যতে ভারতের সর্বাঙ্গীণ উন্নতির জন্য প্রয়োজন একজন দেশীয় নেতা, এই নেতাকে হতে হবে সর্বগুণসম্পন্ন। এর সঙ্গে ভারতকে পূর্ণাঙ্গ ধর্মের অনুশীলন করতে হবে, পারিবারিক জীবনে কায়মনোবাক্যে সন্তানদের সুগঠিত করে তুলতে হবে, সামাজিক জীবনে অন্যের প্রতি সহানুভূতি যাতে সংবর্ধিত হয় সেই চেষ্টা করতে হবে। তাঁর মতে, ভারত সমাজের ভয়ের কারণ দুটো, বিদ্যাহীনতা ও ধনহীনতা। ধনহীনতা পরিহারের ব্যাপারে ভূদেব বলেছেন তিনটি বিষয়ে দৃষ্টি রাখতে হবে : ব্যয়ের লাঘব, ক্ষতির নিবারণ ও আয়ের বৃদ্ধিসাধন। অন্যদিকে শিক্ষার ব্যাপারে তাঁর মত হল, সংস্কৃত, দর্শন, শাস্ত্র শিক্ষার সঙ্গে বিজ্ঞানের যোগসাধন প্রয়োজন। ইউরোপীয় সমাজের সূত্র ধরে ভারতসমাজের পরিণতি বিচার করা ভুল, ইংরেজদের মতো এটা ভাবাও ভুল যে, ভারতীয়দের মধ্যে এখনও কোনো জাতীয় ভাব জন্মায়নি। ভারতবাসী যখন পাশ্চাত্যভাবের কুশিক্ষা পরিহার করে আত্মসমাজের প্রতি সহানুভূতিশীল হবে, তখন ভারত বিশ্ববাসীর শিক্ষাস্থল হবে।

ভূদেব গ্রন্থের আভাসে বলেছেন যে, তিনি সমাজতত্ত্বের বই লিখতে চাননি, বরং আর্যসমাজের বৈশিষ্ট্য ও উৎকর্ষ স্থাপনই তাঁর সামাজিক প্রবন্ধাবলির অন্যতম উদ্দেশ্য। ভূদেবের সামাজিক চিন্তা নির্মিত হয়েছে এক জাতীয় ভাবধারার পরিকাঠামোর মধ্যে। বস্তুত যে বিভাজনটি ভূদেবের সামাজিক চিন্তায় এক গুরুত্বপূর্ণ ভূমিকা নিয়েছে, সেটি হল জাতীয়ভাব ও পাশ্চাত্যভাব। ভূদেব পাশ্চাত্যভাবের মধ্যে গ্রহণযোগ্য কিছু পাননি, বরং তিনি মনে করেছেন তাদের প্রচার ও প্রসার দেশের ক্ষতি করছে। এইসব পাশ্চাত্যভাবের প্রবেশ রুদ্ধ হওয়া প্রয়োজন। অন্যদিকে তিনি দেশের প্রাচীন প্রথা, আচার-আচরণ, রীতিনীতির মধ্যে খুব একটা দোষ দেখতে পাননি। সাম্যের আদর্শের চেয়ে জাতিভেদ প্রথা অনেক ভালো মনে হয়েছে তাঁর কাছে। আমাদের দেশে যে ধর্মের শাসন অবলম্বন করার পক্ষে তিনি জোর সওয়াল করেছেন, তা হল এক ব্রাহ্মণ্য শাসনব্যবস্থা। যাঁরা বলেছেন তাঁর হিন্দুত্ব অন্ধবিশ্বাস, কুসংস্কারযুক্ত নয়, তাঁর হিন্দুত্ব হল সনাতন হিন্দুধর্মের অতি উদার সংকোচমুক্ত হিন্দুত্ব, তাঁদের এই মূল্যায়ন যে সঠিক নয়, তা জাতিভেদ নিয়ে ভূদেবের উক্তিগুলি দেখলেই বোঝা যায়। তবে ভূদেবের হিন্দুত্ব গোঁড়া, রক্ষণশীল হিন্দুত্ব হলেও, আজকের দিনের সাম্প্রদায়িক হিন্দুত্ব নয়। ভূদেব মনে করতেন ভারতের মুসলমান, খ্রিস্টান এবং অন্যান্য ধর্মাবলম্বীরা জাতীয় ভাবের আদর্শে পুষ্ট। তিনি ইসলাম ধর্মের প্রতি যে শ্রদ্ধাশীল ছিলেন তার দৃষ্টান্ত আচার প্রবন্ধ গ্রন্থটিতে রয়েছে। তিনি মনে করতেন পৃথিবীর মধ্যে মুসলমানই প্রকৃতপ্রস্তাবে সাম্যধর্ম্মী। ফলতঃ মুসলমান সমাজের মূল প্রকৃতি সমতা [সা : ১৫১]। বস্তুত ভারতবর্ষে আমরা সাম্প্রদায়িকতা বলতে এমন এক চেতনা বুঝি যা এক ধর্মীয় আইডেনটিটিকে অবলম্বন করে এবং তাকে রাজনৈতিক ও সামাজিক ভাবাদর্শের ভিত্তি হিসেবে ব্যবহার করে। তারপর সেই ধর্মের মানুষের থেকে সমর্থন দাবি করে এবং সেইসব কার্যকলাপে নিজেদের সমর্থন দেয় বা নিজেদের নিয়োগ করে, যা সেই ধর্মের মানুষদের স্বার্থকে এগিয়ে নিয়ে যাবে। ভূদেবের কালে এই সাম্প্রদায়িকতার সুযোগ খুব একটা ছিল না, তিনি নিজেও মনে করতেন ভারত হিন্দুদের প্রকৃত মাতৃভূমি, হিন্দুরা এই মাতৃগর্ভে জন্ম নিয়েছে, কিন্তু মুসলমানরা এই মা-র দত্তক সন্তান, তাই হিন্দু ও মুসলমানদের মধ্যে ভ্রাতৃত্বের বন্ধন রয়েছে। মুসলমানেরা যে ধর্মোন্মত্ত সেটা ভূদেব বলেছেন; ইংরেজ যে হিন্দু-মুসলমান বিভেদ সৃষ্টি করছে, সেটাও তাঁর দৃষ্টি এড়ায়নি। তবুও যে হিন্দু-মুসলমান ঐক্যের কথা বলেছেন তার কারণ, তিনি মনে করতেন মুসলমানরা সকলেই এদেশীয়, তারা এদেশের স্ত্রীলোকদের বিবাহ থেকে উৎপন্ন এবং ক্রমশই হিন্দুদের আচার-ব্যবহার গ্রহণ করছে; তাই তাঁর বিশ্বাস ছিল হিন্দু এবং মুসলমান যে মিলিবে তাহার সূত্রপাত অনেকদিন হইতেই হইয়া আসিতেছে [সা : ১৩৪]। যে জাতীয় ভাবের কথা তিনি বলেছেন, তার মধ্যে তিনি এক ধরনের ঐক্য ও সম্মিলন দেখতে চেয়েছিলেন, কিন্তু যে ভাবাদর্শর ছত্রছায়ায় এই সম্মিলন হবে তা রক্ষণশীল হিন্দুর ভাবাদর্শই রয়ে গেছে।

৪. পারিবারিক প্রবন্ধ
ইতিপূর্বে বলেছি পারিবারিক প্রবন্ধ প্রকাশিত হয়েছিল সামাজিক প্রবন্ধ বইটির প্রায় দশ বছর আগে। দু-টি বইয়ে চিন্তা-ভাবনার সাদৃশ্যের কথা ভূদেব নিজেই লিখে গেছেন। মূল বিষয় হল পাশ্চাত্য চিন্তাভাবনা সংস্কৃতির প্রভাবে আমাদের যা কিছু একান্ত, নিজস্ব, স্বকীয়, অনন্য এই সবকিছুই নষ্ট হয়ে যাবে। উপনিবেশবাদ এমন এক অভূতপূর্ব পরিস্থিতির জন্ম দিয়েছে, যে পারিপার্শ্বিক অবস্থা সৃষ্টি করেছে, তার ফলে আমাদের এই পরিস্থিতির সঙ্গে একভাবে সামঞ্জস্যবিধান না করে উপায় নেই। বহির্জীবনে এই পাশ্চাত্য ভাবধারা, মূল্যবোধ ইত্যাদির প্রভাব এড়ানো যাবে না, তার অনুকরণও করতে হবে। কিন্তু গৃহ ও পরিবার আমাদের নিজস্ব পরিসর, পাশ্চাত্যভাব যদি এখানে প্রবেশ করে তাহলে আমাদের নিজস্ব সত্তা বলতে আর কী থাকবে? আমাদের কোনো স্বতন্ত্র পরিচয় থাকবে কি? প্রশ্ন হল পুরোনো পরিবারের ধারা, ঐতিহ্য, মূল্যবোধগুলি আবার করে বলা এখানে যথেষ্ট নয়, নতুন রীতি, আদর্শের প্রবর্তন করতে হবে, যা আধুনিক বহির্জীবনের সঙ্গে সামঞ্জস্যপূর্ণ অথচ পশ্চিমের অনুকরণ নয়। কোন সূত্রের মাধ্যমে এই নতুন আদর্শ সৃষ্টি হবে, ভূদেব পারিবারিক প্রবন্ধ বইটিতে এটাই বিস্তারিত ভাবে দেখিয়েছেন। ভূদেব সূচনাতে লিখেছেন : আমাদিগের পারিবারিক ব্যবস্থা আমার চক্ষে ভাল লাগিয়াছে। যে জন্য এবং যেরূপে ভাল লাগিয়াছে, তাহা প্রকাশ করিতে প্রবৃত্ত হইলাম। যদি প্রবন্ধগুলিতে মনের কথা ঠিক করিয়া বলিতে পারিয়া থাকি, তবে স্বজাতীয় অন্য ব্যক্তির মনেও স্ব স্ব পারিবারিক অবস্থা ভাল বলিয়া বোধ হইতে পারিবে, এবং তাহা বোধ হইলে এই পরাধীন, হীনবীর্য্য, অবজ্ঞাত জাতির মধ্যে জন্মগ্রহণ করা চিরন্তন বিড়ম্বনা বলিয়া বোধ হইবে না। কারণ উপাসনাপ্রণালীই বল, আর ধর্ম্মপ্রণালীই বল, সামাজিকপ্রণালীই বল, আর শাসনপ্রণালীই বল, এক পারিবারিক ব্যবস্থাই সকলের নিদানভূত। আমাদিগের পারিবারিক সুখ অধিক-এটী নিতান্ত অল্প কথা নয়; যদি পারিবারিক সুখ অধিক, তবে ধর্ম্মও অধিক এবং ধর্ম্ম অধিক থাকিলে কখনও না কখনও অবশ্যই মহিমশালিতাও জন্মিতে পারে [পা : ৫]। ভূদেব তাঁর পারিবারিক প্রবন্ধ বইটিতে যে পরিবার নিয়ে আলোচনা করেছেন, সেটি বস্তুত এক যৌথ পরিবার, সেখানে পিতা-মাতা, পিতামহ, পুত্রকন্যা, পুত্রবধূ, ভাই-ভগিনী সকলেই আছে, যে বিষয়গুলি আলোচনা করেছেন, তার মধ্যে পরিবার গঠনের মৌলিক বিষয়গুলি যেমন আছে, যথা সন্তানপালন, সন্তানের শিক্ষা, দাম্পত্যপ্রণয়, দাম্পত্যকলহ, গৃহকাজের ব্যবস্থা, গৃহিণীপনা প্রভৃতি, তেমনি আছে পরিবারের সঙ্গে সম্পর্কিত বিষয়গুলি, যেমন বাল্যবিবাহ, দ্বিতীয় দারপরিগ্রহ, চিরকৌমার, ইত্যাদি।

ভূদেব বইটির গৃহকার্য্যের ব্যবস্থা অধ্যায়ে আমাদের সমাজের বেশ কিছু পরিবর্তনের কথা বলেছেন, যা পারিবারিক ব্যবস্থার মধ্যে অনুপ্রবেশ করে বিশৃঙ্খলার জন্ম দিচ্ছে। ভূদেব এই সামাজিক পরিবর্তনকে বাবুয়ানা বা চৈক্কণ্যলালসা বলেছেন, যা তাঁর মতে সর্বনাশের উপক্রম করেছে। আগে যে ব্যাবসা দেশীয়দের হস্তগত ছিল তা ক্রমেই বিদেশিদের আয়ত্তে চলে গেছে। মোটামুটি দেশের এক দৈন্যদশা উপস্থিত হয়েছে। কিন্তু তা সত্ত্বেও দেশে একরকম চিকনাইয়ের চাল প্রচলিত হয়ে উঠছে। তিনি বলেছেন : এইরূপ হইবার কারণ দুইটী। এক ইংরাজদিগের অনুকৃতি। দ্বিতীয়, ইংরাজদিগের প্রবর্ত্তিত সাম্যবাদের বহুল বিস্তার [পা : ৮৩]। ভূদেব এই অনুকরণ বলতে সর্বশ্রেণির, এবং বিশেষত মধ্যবিত্তের, পোশাক, পরিচ্ছদ, আসবাব, ইত্যাদি ঠাটচমকের কথা বলেছেন। আর এর ফলেই আমাদের পরিবারপ্রণালীর মধ্যে দোষ প্রবেশ করছে। ভূদেব লিখেছেন : ইংরাজদিগের দেখাদেখি বাহ্য আড়ম্বর এবং চৈক্কণ্যের প্রতি লালসা হওয়ায়, ইংরাজদিগের স্বদেশের ব্যবহার কিরূপ তাহা অপরিজ্ঞাত থাকায়, ইংরাজদিগের গৃহকার্য্যের আভ্যন্তরিক ব্যবস্থা না জানায়, আর ইংরাজদিগের মৌখিক সাম্যবাদে উন্মত্ত হওয়ায়, আমাদিগের অপরাপর যে সমূহ ক্ষতি হইতেছে, তাহার ত ইয়ত্তা নাই-গৃহাভ্যন্তরে বড়ই বিপ্লব সংঘটিত হইতেছে। ছেলেরা ইংরাজী শিখিয়া সাহেব হইলেন। মেয়েরা ইংরাজী না শিখিয়াই বিবি হইতে বসিল। যে বাটীতে মাসে একশত টাকা আসিল, যে বাটীর স্ত্রীলোকেরা আর ভাত রান্ধে না, ঘর ঝাঁইট দেয় না, বিছানা শুকায় না, তোলে না, পাতে না, বাটনা বাটে না, কুটনা কুটে মাত্র আর সব কাজ চাকর চাকরাণীতে করে-উঁহারা বহি পড়েন, কার্পেট বুনেন, তাস খেলেন। ফল কি হয়? গৃহ ও গৃহোপকরণ অপরিচ্ছন্ন থাকে, খাওয়া খারাপ হয়, শরীর মাটী হইয়া যায়-যেসকল সন্তান প্রসূত হয় তাহারা ক্ষুদ্রাকার, স্বল্পবল, রুগ্নদেহ হইয়া জন্মে, সর্ব্বদাই পীড়িত হয়, স্বল্পায়ু হইয়া থাকে, অথবা অকালেই চলিয়া যায় [পা : ৮৪–৫]। ভূদেব বলছেন এদেশে নানারকম সংস্কার আন্দোলন হচ্ছে, স্ত্রীশিক্ষা নিয়ে নানাবিধ কাজকর্মের কথা সবসময়ই শোনা যাচ্ছে, কিন্তু অন্যের অনুকরণের ফলে যে বিপদের সম্মুখীন হয়েছি এবং এই বিপদ থেকে উত্তীর্ণ হওয়ার জন্য স্ত্রীলোকদের যে মহতী শিক্ষাটুকু ছিল, সেই শিক্ষা রক্ষা করার ব্যাপারে কোনো কথাই শোনা যায় না। ভূদেব এখানে যে সংকটের কথা বলছেন, তা ছিল এক বাস্তব সংকট, সেই সময়ের মধ্যবিত্ত বাঙালির অনেকেই মনে করতেন উপনিবেশের শাসনের ফলে আমাদের গৃহ ও পরিবার এক সমূহ বিপদের সম্মুখীন হয়েছে। মূল প্রশ্নটি ছিল পরিবর্তিত সময়ের সঙ্গে একটা সামঞ্জস্যবিধানও প্রয়োজন, অথচ সেই সামঞ্জস্যবিধান করতে গিয়ে আমাদের নিজস্ব সত্তা যদি বিলুপ্ত হয়ে যায় তাহলে আমাদের অস্তিত্বের আর রইলটা কী? নিজেদের পরিবর্তন করতে হবে, কিন্তু অনুকরণ করে নয়, কী হবে এই পরিবর্তনের সূত্র?

এর উত্তর খুঁজতে পার্থ চট্টোপাধ্যায় ভূদেবের লজ্জাশীলতার দৃষ্টান্ত দিয়েছেন : ভূদেব বলেছেন লজ্জাশীলতা মানুষের ধর্ম, পশুর ধর্ম নয়। মানুষ নিজের প্রকৃতিতে যখন পশুধর্মের অস্তিত্ব অনুভব করে তখনই লজ্জার উদ্রেক হয়। বস্তুত পাশব ধর্মের প্রতি মানুষের ঘৃণাই লজ্জার মূল কারণ। মানুষ যখন সভ্য হতে চায়, দিব্যভাবাপন্ন ও সুশীল হতে যত্নবান হয়, তখনই মনুষ্যসমাজে লজ্জার আধিক্য দেখা যায়। যেহেতু স্ত্রীলোকের মধ্যে পশুভাব অপেক্ষা দিব্যভাব বেশি তাই স্ত্রীলোকেরা পুরুষদের চেয়ে বেশি লজ্জা অনুভব করেন। যেহেতু আমাদের দেশে নারীরা বহির্জগতে কাজকর্মের বাস্তব প্রয়াসের সঙ্গে ততটা যুক্ত নন, তাঁদের আচার-আচরণে, চেহারায় দিব্যভাব প্রকাশ পায়, যা সভ্য ও পরিশীলিত সমাজের বৈশিষ্ট্য। পার্থ বলেছেন, এখানে ভূদেব সেই একই ধরনের বিভাজন করেছেন এবং উপমা ব্যবহার করেছেন, যেমন, পার্থিব ও আধ্যাত্মিক, যা যথাক্রমে যুক্ত পাশব ও দিব্য ভাবের সঙ্গে এবং এই পাশব ও দিব্য ভাব যথাক্রমে পুরুষ ও স্ত্রীর ধর্ম হিসেবে বিবেচিত হয়েছে। ভূদেব এই কাঠামোর মধ্যে এবার জাতীয়তাবাদী বিষয়টি যোগ করেছেন : যে সমাজে স্ত্রী-পুরুষের একত্র সমাবেশ, সকল সময়েই একত্র বসিয়া বাক্যালাপ, একত্র পানভোজন, একত্র পর্য্যটন, সে সমাজে স্ত্রীলোকদিগের চরিত্র কিছু অকোমল, কিছু দিব্যভাববর্জ্জিত এবং অধিকতর পরিমাণে পশুভাবসংশ্লিষ্ট হইয়া পড়ে। এইজন্য তাদৃশ সামাজিক রীতি সম্যক নির্দ্দোষ বলিয়া আমার বোধ হয় না। কেহ কেহ বলেন বটে যে, তাদৃশ সমাজে স্ত্রীলোকদিগের ঘনিষ্ঠ সংস্রব নিবন্ধন পুরুষদিগের স্বভাব কিছু কোমল এবং পবিত্র হয়। ইহা স্বীকার করিলাম। কিন্তু স্ত্রীস্বভাব অকোমল এবং বিকৃত হওয়ায় যত দোষ, পুরুষস্বভাব কোমল হওয়ায় গুণ ততটা কি? [পা : ২০] এরপর ভূদেব তাঁর বক্তব্যকে আরও একটু বিস্তৃত করে, তাঁর মূল কথাটি বলছেন : আমাদের শাস্ত্রকারেরা এইরূপে পশুধর্ম্মের অন্তর্গূঢ় ব্রহ্মভাবের আবিষ্কৃতি করিয়া পাশব কার্য্যগুলির পাশবত্ব মোচন করিয়া গিয়াছেন। ইউরোপখণ্ডে এরূপ হয় নাই। সেখানকার লোকদিগের ধর্ম্মচর্য্যা এবং জীবনচর্য্যা পরস্পর পৃথকভূত। তাঁহারা ধর্ম্মভাবের অধীন হইয়া সকল কাজ করিতে চাহেন না-ওরূপ করাকে যাজক-তন্ত্রতা বলিয়া ঘৃণা করেন। . . . ফলকথা, আর্য্যপ্রণালীতে ধর্ম্মভাবের আধিক্য, ইউরোপীয় প্রণালীতে ভোগসুখের আধিক্য। আর্য্যপ্রণালীতে স্ত্রী, দেবী। ইউরোপীয় প্রণালীতে স্ত্রী, সখী ও সহচরী। [পা : ২১]।

অর্থাৎ, পারিবারিক জীবনের নতুন আদর্শ এবং বিশেষ করে পরিবারে স্ত্রীলোকদের আচরণ এইভাবে ভূদেব নির্দিষ্ট করে দিলেন। আধুনিক সময়ে বহির্জগতের সঙ্গে নানাবিধ সামঞ্জস্যবিধান করে চলতে হবে এবং সেই দায়িত্ব নেবে পুরুষরা। পরিবার যতক্ষণ অবধি এই বিস্তৃত সামাজিক সম্পর্কের অঙ্গ, পরিবারও এর প্রভাব থেকে মুক্ত থাকতে পারে না। সুতরাং পারিবারিক জীবনের ধারা ও প্রকৃতি পরিবর্তন করতে হবে। কিন্তু সত্যিকারের প্রয়োজন হল আমাদের দেশজ সামাজিক জীবনের অন্তরাত্মাকে ধরে রাখা। গৃহ ও পরিবার হল সেই পরিসর যেখানে জাতীয় সাংস্কৃতিক গুণাবলি প্রকাশিত হয়, এবং এই গুণাবলিকে সংরক্ষণ করা ও লালনপালন করার দায়িত্ব নারীদের। যতই নারীদের ক্ষেত্রে বাইরে পরিস্থিতি পরিবর্তিত হোক না কেন, তারা যেন তাদের মৌলিক নারীসুলভ বৈশিষ্ট্যগুলি না হারায়। অর্থাৎ তারা যেন পাশ্চাত্যভাবাপন্ন না হয়ে যায়, অথবা মেমসাহেব না হয়ে যায়। পুরুষ ও নারীর মধ্যে বস্তুগত ও আত্মিক গুণের এই মৌলিক পার্থক্য বজায় থাকবে কি না, এই হয়ে দাঁড়ায় সমাজ সংস্কার বা পরিবর্তনকে বিচার করার মাপকাঠি। পুরুষ ও নারীদের মধ্যে পাশ্চাত্যভাবাপন্ন হওয়ার ক্ষেত্রে সুপষ্ট এক পার্থক্য থাকা প্রয়োজন। তাই ভূদেব পরিশেষে লিখেছেন : আজিকার নিমন্ত্রণে যে স্ত্রীলোকেরা আসিয়াছিলেন, তাঁহাদিগের মধ্যে একজনের শব্দ অনেকবার বাহির বাটী পর্যন্ত গিয়াছিল।-“কে বল দেখি।” . . . “ও সেই সুকুমারী-যে চলিলে পায়ের শব্দ হইত না মুখ তুলিয়া কথা কহিত না-যাহার মুখের হাসি মুখেই মিলিয়া থাকিত, ও সেই সুকুমারী, আহা বাছার দোষ কি?” স্বামী উহাকে ইংরাজদের সহিত কথা কহাইয়াছে, তাহাদের সামনে গান করাইয়াছে-আপনার সঙ্গে মদ পর্য্যন্ত খাওয়াইছে-আর কি ওর লজ্জা রাখিয়াছে? তাই অত গলা হইয়াছে। ধরণধারণ সব বদল হইয়া গিয়াছে। [পা : ২১–৫]।

পরিবার সম্পর্কে ভূদেব আমাদের প্রাচীন রীতিনীতির মধ্যে খুব একটা দোষ কিছু দেখেননি। উনিশ শতকে বাংলায় পরিবার নিয়ে তর্কবিতর্কের শেষ নেই, পরিবারের নানাবিধ আদর্শ এই আলোচনা থেকে বেরিয়ে আসে।১৪ যেমন বাল্যবিবাহের ক্ষেত্রে অনেকেরই মত, এই ব্যবস্থা পরিবারের পক্ষে ক্ষতিকারক, কারণ এর ফলে সন্তান দুর্বল হয়। ভূদেব বলেছেন বাল্যবিবাহ দাম্পত্যপ্রণয়কে সংবর্ধিত করে, আমাদিগের মধ্যে যে বাল্যবিবাহ প্রচলিত হইয়া আছে, তাহাতেই দাম্পত্যপ্রণয় সঞ্চারিত এবং সম্বর্দ্ধিত করিবার উপায় আমাদিগের নিজের হাতে আছে [পা : ১০]। বলেছেন আমাদের পক্ষে প্রকৃত দাম্পত্যপ্রণয় লাভ করিবার যত সুবিধা এমন আর কোনো জাতির নেই। যারা বঙ্গভূমিতে জন্মগ্রহণ করে এই সুখময়, ধর্মময় প্রেমালাভের অধিকারী হয়েও তাদের অনুকরণপ্রিয়তার ফলে বঞ্চিত হন তাদের চেয়ে হতভাগ্য কে? ঠিক এই একই ভাবে ভূদেব বলেছেন, যে বাড়িতে সতীসাধ্বী স্ত্রী আছে সেখানে দাসদাসী, পরিজন সকলেই সদাপ্রসন্ন, নম্র, কলহপরিশূন্য ও কর্তব্যপরায়ণ। যে কাজে স্বামীপূজা নেই, সেই কাজ সতীর মনেই আসে না। সেইজন্য সতীধর্ম্মের পুষ্পসৌরভ সমস্ত সংসারে ছড়িয়ে থাকে। অর্থাৎ সতীর সংসার সব সময়েই সুখের সংসার। বলেছেন, গৃহিণীপনা দুই রকমের, প্রথম হল সেখানে গৃহিণী কর্তার অনুমতি নিয়ে গৃহকার্য করেন, এটা হল কর্তৃত্ববিহীন গৃহিণীপনা, অন্যটা হল যেখানে গৃহিণী কর্তার মন বুঝে, নিজের বিবেচনা-সহ কাজ করেন, এটা হল কর্তৃত্বসমন্বিত গৃহিণীপনা। ভূদেব পুরুষদের বলেছেন, পরিবারে তুমিই যদি খুঁটিনাটি সব দেখবে, চিন্তা করবে, তাহলে তোমার স্ত্রী আর কী করবেন? বরং পত্নীর হাতে গৃহকাজের ভার দিলে, তাঁর বুদ্ধির বিকাশ হবে, তিনি মানুষ হবেন। অতএব ঘরে কাজ স্ত্রীর হাতে ফেলিয়া দেও, কিন্তু মধ্যে মধ্যে তাঁহার সহিত গৃহকার্য্যের কথা কহ [পা : ২৩]। গৃহের পরিচ্ছন্নতা রক্ষা গৃহিণীর অবশ্যকর্তব্য। এর সঙ্গে যুক্ত আছে দ্রব্যের অপচয় না করা। গৃহের উপকরণ যথাস্থানে ঠিকমতো রাখলেই গৃহ পরিচ্ছন্ন থাকে, অপচয়ও হয় না। অতএব পরিচ্ছন্নতা সাধনের একটি প্রধান সূত্র এই যে . . . দ্রব্যসকল রাখিবার পৃথক পৃথক স্থান এবং পাত্র নির্দিষ্ট করিয়া রাখিবে [পা : ৩৬] এবং গৃহোপকরণ বে-কেজো করে রাখলেই সম্পত্তি নষ্ট হয়, গৃহ অপরিচ্ছন্ন হয়। গৃহের পরিচ্ছন্নতার সঙ্গে যুক্ত আছে এক প্রণালীবদ্ধ গৃহ পরিচালনার ব্যবস্থা এবং পরিবারের স্বাস্থ্যরক্ষার প্রশ্ন। এইগুলি সবই পরিবারের আধুনিক ধারণা, যা ভূদেবের লেখায় গ্রথিত হচ্ছে ভারতীয় পরিবারের বেশ কিছু ঐতিহ্যিক ধ্যানধারণার সঙ্গে। ভূদেব পরিশেষে যা বলেছেন তা আমাদের মনোযোগ দাবি করে; ভূদেবের পরিবারে নারীদের আচরণগত বৈশিষ্ট্যের পর্যবেক্ষণ ক্ষমতার প্রতি আমাদের দৃষ্টি আকর্ষণ করেন : যে গৃহিণী সর্ব্বদা গৃহকার্য্যে ব্যাপৃত থাকেন বলিয়া স্বয়ং পরিচ্ছন্ন এবং সুসজ্জিত থাকিতে চাহেন না, তাঁহার অন্তরে একটি গূঢ় অভিমান আছে-সেটি ভাল নয়; যিনি চেষ্টা করিয়াও পারেন না, তাঁহার লক্ষ্মীচরিত জ্ঞান এখনও সুপক্ক হয় নাই। যিনি বাঁদী এবং বিবি উভয়েই হইতে পারেন, তিনিই লক্ষ্মী-তিনিই সম্পত্তি এবং শোভা উভয়েরই অধিষ্ঠাত্রী দেবতা [পা : ৩৬]।

রন্ধন ও ভোজন হল পরিবারের একটি প্রধান কাজ এবং এই কাজটি করতে হবে শুচিতা রক্ষা করে। ভূদেব বলেছেন, ইংরেজদের বাবুর্চিখানা অত্যন্ত নোংরা হয়, পাচকদের পোশাক, হাত, পা, অপরিচ্ছন্ন থাকে, খাদ্যসামগ্রী রন্ধনশালা থেকে যখন বাইরে আসে, তখন পরিবেশনকারীরা ফিটফাট হন, দ্রব্যগুলিকে সাজানো হয়। বলেছেন ইংরেজদের ভোজনপ্রণালী থেকে আমাদের শেখবার বিশেষ কিছু নেই। বরং পরিবারে গৃহস্বামী যদি রান্নার দিকে মনোযোগ দেন, তাহলেই সেই পরিবারের উন্নতি হয়। আমাদের দৃঢ় সংস্কার এই যে, যে বাটীর রান্না ভালো নয়, সে বাটীও ভালো নয়; অর্থাৎ সে বাটীর স্ত্রী পুরুষ(রা) . . . কিছু অলস প্রকৃতিক, কিছু অযত্নপর, কিছু সুখ্যাতিবিমুখ এবং সূক্ষ্মাতিসূক্ষ্ম সুখ-দুঃখ বোধে কিছু অনুভূতিশূন্য হইয়া থাকে, [পা : ১০১]। তাই যে বাড়ির কর্তা রন্ধনকাজের প্রতি মনোযোগী, কীভাবে নতুন নতুন ব্যঞ্জন রান্না করতে হয় বলে দিতে পারেন, সে বাড়ির স্ত্রীলোকেরা রান্নার কাজকে গৌরবসূচক মনে করে, এবং রান্নার উৎকর্ষ ও পরিপাট্য সাধন করতে পারে। কিন্তু পারিবারিক সুখের জন্য কঠোর হতে হবে, অনেক সময় নিষ্ঠুর হতে হবে। ভূদেব লিখেছেন : গৃহস্বামীর কর্ত্তব্য তিনি গৃহপ্রস্তুত যে খাদ্যসামগ্রী ভোজন করিবেন যেন অবশ্য অবশ্য তাহার দোষগুণ বলিয়া দেন। তিনি যদি না বলেন তবে কখনই তাঁহার বাটীর রান্না ভালো হইবে না। এ বিষয়ে আমার অতি আত্মীয় কোনো এক ব্যক্তির সহিত এরূপ কথোপকথন হইয়াছিল। তিনি বলিলেন, আপনাদের বাটীর রান্না উৎকৃষ্ট হয়, কিন্তু তথাপি দেখিতে পাই-যদি কখন একটী ব্যঞ্জন কিঞ্চিন্মাত্র স্বাদহীন হয়, আপনি তৎক্ষণাৎ সেই ব্যঞ্জনটীর যে দোষ হইয়াছে, তাহা প্রকাশ করিয়া বলেন। আমি ওরূপ করিতে পার না। বৌ, ঝি, গৃহিণী প্রভৃতি যাহারা রন্ধনকার্য্যে ব্যাপৃত হয় তাহারা কতটা পরিশ্রম করে স্মরণ করুন, উহারা যতদূর সাধ্য তাহা করে-উহাদের কার্য্যে প্রশংসা না করা কি একটু নৈষ্ঠুর্য্য নয়? আমাকে যা দেয়, আমি তাহাই ভালো বলিয়া খাই। আমি বলিলাম-আমার প্রণালীতে একটু নৈষ্ঠুর্য্য আছে বই কি?-কিন্তু শিক্ষা প্রদান কাজটা যে বিষয়েই প্রযুক্ত হউক তাহাতে একটু কঠোরতা থাকেই থাকে। যদি বাটীর রান্না ভালো করিতে চাও তবে ঐ কঠোরতা প্রয়োগে অত ভীত হইও না [পা : ১০১]। ভূদেব বলেছেন, যে কাজটি করব, সেটা ভালো করে করব, পরিবারের মধ্যে এই সংস্কারটি বদ্ধমূল করার আবশ্যকতা আছে। এটা পরিবারের একটি ধর্মবীজ হিসেবে মান্য করা উচিত।

আধুনিক পরিবারের ধারণার একদম কেন্দ্রে আছে শিশু। শিশুকে ঘিরেই আধুনিক পরিবারের পরিবেশ, তার শিক্ষা, বিকাশ, তার উপর নজরদারি, এই সবই পারিবারিক কার্যকলাপের অঙ্গ।১৫ ভূদেবও সন্তানপালন, শিক্ষা, পরিচর্যা নিয়ে বেশ কিছু অধ্যায় লিখেছেন। ভূদেব বলেছেন সুস্থ-সবল, নীরোগ, চরিত্রবান সন্তানের জন্য পিতামাতাকে তৈরি হতে হবে। নানাবিধ নিয়মরক্ষা করতে হবে। সবচেয়ে গুরুত্বপূর্ণ কথা হল নিজেদের ধর্মশীল হতে হবে, সুস্থশরীর নিত্যাচারী, বিদ্যাচর্চার প্রতি উন্মুখ হতে হবে। সন্তানের শিক্ষাও এমন হবে যাতে সে সমাজের অভাবমোচনে সাহায্য করতে পারে। বাঙালি দুর্বল শরীর, সুতরাং শৈশব থেকে ব্যায়ামচর্চায় মনোনিবেশ করতে হবে। বাঙালির স্মৃতিশক্তি প্রখর, কিন্তু ধীশক্তি ও উদ্ভাবনীশক্তি তেমন অধিক নয় এরকম কথা যাঁরা বলেন, তাঁদের প্রতি ভূদেবের উত্তর, স্মৃতি কোনো স্বতন্ত্র মনোবৃত্তি নয়, স্মৃতিকে অবলম্বন করেই অন্য মনোবৃত্তি কার্যকরী হয়। কিন্তু মনোবৃত্তি তেজস্বিনী হওয়ার ফলে বাঙালির একটা দোষও জন্মায়, সব ভালো সুপরিস্ফুট না হলেও মনে থেকে যায়, তাতে কার্যকালে ক্ষতি হয়। তাই শিক্ষার সময় সব ভাব যাতে সুপরিস্ফুট হয়, সেটা খেয়াল রাখতে হবে। বাঙালি দুর্বল, তাই ভীরু, সেইজন্য মিথ্যাভাষী হবার সম্ভাবনা থাকে। এই ব্যাপারে সতর্ক হতে হবে। বাংলার বায়ু সজল ও উষ্ণ, আর বাঙালি দুর্বল তাই বাঙালি সহজেই শ্রমবিমুখ, অতএব সন্তান যাতে শ্রমশীল হয়, সেইজন্য পিতা-মাতাকে সচেষ্ট থাকতে হবে। বাঙালি নিস্তেজ, আর নিস্তেজ হলেই পরস্পরের প্রতি ঈর্ষা বৃদ্ধি পায়। দেখতে হবে স্বজাতীয়দের প্রতি ঈর্ষা না জন্মায়, এই ঈর্ষাকে অন্যজাতীয়দের সঙ্গে প্রতিযোগিতায় রূপান্তরিত করতে হবে। বাঙালিকে বিলাসী হলে চলবে না, অযথা ইংরেজের অনুকরণ করে একপ্রকার আত্মহত্যা করাও চলবে না, নিজেদের আত্মগৌরব বাড়াতে হবে। বাঙালির নিজ সমাজের প্রতি খুব একটা সহানুভূতি নেই, বরং ইংরাজের প্রশংসা এবং ইংরাজের নিন্দাই বাঙ্গালিকে যেন বেশি লাগে। এটি সাংঘাতিক দোষ [পা : ৬৪]। মোটকথা হল, সন্তানপালনের ক্ষেত্রে মনে রাখতে হবে যে, বাঙালিকে অনেক ভার সহ্য করতে হবে, অনেক চাপ ঠেলে ওপরে উঠতে হবে, সুতরাং বাঙালির শিক্ষা কঠোর হওয়াই বাঞ্ছনীয়। প্রতি পরিবারের কর্ত্তাকে এক একটি লাইকর্গস হইতে হইবে; কারণ বাঙ্গালিকে স্পার্টান করিবার রাজকীয় লাইকর্গস জন্মিবে না [পা : ৬৪]।

ভূদেব যে পরিবারের কথা বলেছেন সেখানে আধুনিক চিকিৎসার ব্যবস্থা আছে, এখানে পরিবারের কর্তা ডাক্তারের সহযোগী, এই পরিবারের রোগীর যথোপযুক্ত সেবা হয়। এককথায়, এই পরিবার স্বাস্থ্যবিধি সম্বন্ধে সচেতন এবং আধুনিক চিকিৎসাবিদ্যার সহযোগী। যদিও ভূদেব যে পারিবারিক আদর্শ তুলে ধরেছেন, সেই পরিবারে সতীর ধর্ম, বাল্যবিবাহ, পতিপ্রাণা স্ত্রী, ইত্যাদির গুণকীর্তন যেমন আছে, আবার স্বাস্থ্য, পরিচ্ছন্নতার মতো আধুনিক শিক্ষার প্রয়োগেরও কথা আছে। ভূদেব যে একান্নবর্তী পরিবারের কথা বলেছেন, সেই পরিবার যত না এক বাস্তব অবস্থার কথা বলে, তার চেয়ে বেশি এক নৈতিক, আদর্শ, পরিসরের কথা বলে। বস্তুত একান্নবর্তী পরিবারের কথা সবসময়ই এক ইউটোপিয়াকে তুলে ধরে, যে-পরিবারে মানুষ স্বার্থচিন্তাকে প্রাধান্য দেয় না, সেখানে পরিজনরা পরস্পরের জন্য ত্যাগ স্বীকার করতে প্রস্তুত। ভূদেবের পরিবারও এরকম এক আদর্শ তুলে ধরে বলতে চায়, আমাদের ইংরেজদের অনুকরণের প্রয়োজন নেই, আমাদের পরিবারেও দাম্পত্যপ্রেম, ভালোবাসা আছে, আমাদের সন্তানদেরও ইংরেজদের অনুকরণে শিক্ষা দেবার প্রয়োজন নেই, আমাদের শাস্ত্র, সমাজব্যবস্থা এক উৎকৃষ্ট জীবনযাত্রার উপযোগী, এই হল ভূদেবের মত। আর এই জীবনপ্রবাহ, তার সংস্কৃতি ও প্রণালীকে আমরা যেন সংরক্ষণ করতে পারি, এই হল পারিবারিক প্রবন্ধ লেখার উদ্দেশ্য।

৫. আচার প্রবন্ধ
আমরা দেখেছি পারিবারিক প্রবন্ধ বইটিতে ভূদেব বাঙালি হিন্দুসমাজের রীতিনীতি, আদর্শ নিয়ে আলোচনা করেছেন। আচার প্রবন্ধ বইটির যোগ হল হিন্দুশাস্ত্রের সঙ্গে। আচার প্রবন্ধ গ্রন্ধের মূল হিন্দুশাস্ত্র, অন্যদিকে পারিবারিক প্রবন্ধ গ্রন্থটির মূল হল হিন্দুর দেশাচার। আচার প্রবন্ধ সম্বন্ধে বলে রাখা প্রয়োজন যে, বইটি ব্রাহ্মণদের আচার-পদ্ধতি নিয়ে, অন্য জাতির আচার-অনুষ্ঠান নিয়ে নয়। প্রশ্ন হল, ভূদেব শুধুমাত্র বাঙালি ব্রাহ্মণদের আচার নিয়ে এই গ্রন্থ লিখলেন কেন? এর উত্তর ভূদেব যা দিয়েছেন, একটু পরেই আমরা সেটা আলোচনা করব। এর প্রধান কারণ হল ভূদেব মনে করতেন ব্রাহ্মণ্য আচারই সর্বশ্রেষ্ঠ ও অনুকরণযোগ্য। পূর্ণ সহানুভূতি প্রণোদিত আর্য্যশাস্ত্রকে সর্ব্বপেক্ষা উচ্চাধিকারী ব্রাহ্মণদিগের নিমিত্ত সম্যক পবিত্রতার সাধক একটি উৎকৃষ্ট আচারপদ্ধতির ব্যবস্থা করিতে হইয়াছে এবং তদনন্তর নিকৃষ্টাধিকারী অপরাপর লোকদিগকেও স্ব স্ব ক্ষমতানুসারে ব্রাহ্মণদিগেরই অনুসরণ করিতে উপদেশ দিতে হইয়াছে [আ : ৩৫৪]। ব্রাহ্মণেতর বর্ণের লোকেরা নিজের সামর্থ্য অনুযায়ী ব্রাহ্মণাচার অনুসরণ করে চলবে, এছাড়া উচ্চবর্ণের স্ত্রীলোকেরাও কনিষ্ঠাধিকারী বলিয়া সাধারণঃত শূদ্রদিগের ন্যায় আচার অবলম্বন করিতে আদিষ্ট [দ্র. গ্রন্থপরিচয়-এ স্ত্রী শূদ্রাদির আচার, ৬২৮] তাই তাদের অবস্থানও শূদ্রের মতোই। ভূদেব লিখেছেন : শূদ্রের প্রধান কর্ম্মকার্য্য দ্বিজ-শুশ্রূষা . . . বৈদিক মন্ত্রপাঠে শূদ্রের অধিকার নাই। পৌরাণিক মন্ত্রপাঠে শূদ্রের অধিকার আছে। কিন্তু পঞ্চ যজ্ঞ সম্বন্ধে পৌরাণিক মন্ত্রেও শূদ্রের অধিকার নাই। শূদ্রের বৈধকার্য্য অধিকাংশই “নঃম” মন্ত্রের দ্বারা সাধিত হয়। . . . শূদ্রের দন্তধাবন কষ্ঠিকা চতুরাঙ্গুল পরিমাণের হইবে, ব্রাহ্মণের দন্তকাষ্ঠিকার ন্যায় দ্বাদশাঙ্গুল দীর্ঘ হইবে না। শূদ্রের তিলক গোলাকার হইবে। শূদ্রের ভোজনপাত্রের নিম্নবর্ত্তী মণ্ডল বর্তুলকার হইবে [দ্র. তদেব]। সমাজতত্ত্বের পাঠকরা জানেন যে, ভারতবর্ষে শুদ্ররা নিজের ইচ্ছামতো ব্রাহ্মণদের আচার-অনুষ্ঠান অনুকরণ করতে পারতেন না, প্রতিরোধ আসত ব্রাহ্মণদের থেকেই, বহু জায়গায় এ নিয়ে শূদ্রদের দীর্ঘস্থায়ী আন্দোলন করতে হয়েছে। যাই হোক, ভূদেব এই ব্রাহ্মণদের আচার-অনুষ্ঠানকে দেশের মানুষের আদর্শ মনে করতেন, এবং যেহেতু এইসব আচার-আচরণ মানুষ ভুলে যাচ্ছে, তাই ভূদেব সেগুলিকে পুনরুদ্ধার করে উপস্থিত করছেন।

ভূদেব বলেছেন, মোট পাঁচটি কারণে সদাচার পালনে ব্যাঘাত সৃষ্টি হচ্ছে : বিধি বিষয়ে অজ্ঞতা, শ্রদ্ধাহীনতা, বিজাতীয় অনুকরণের আতিশয্য, স্বেচ্ছাচারিতার প্রাবল্য ও স্বাভাবিক আলস্য। আমরা আগেও দেখেছি ইংরেজদের অনুকরণের ভূদেব প্রবল বিরোধিতা করেছেন। তাঁর নানাবিধ লেখার একটা প্রধান উদ্দেশ্য ছিল পাঠককে এই অনুকরণের অন্তঃসারশূন্যতা সম্পর্কে সচেতন করা। এই গ্রন্থটিও সেই উদ্দেশ্যেই লেখা। ভূদেব লিখেছেন, ইংরেজিশিক্ষিত যেসব মানুষ শাস্ত্রাচারের প্রতি অশ্রদ্ধা ও তাচ্ছিল্য প্রদর্শন করে নিজেদের নৈতিক সাহস-এর প্রমাণ দেন, তাদের এই কাজে কিন্তু কিছুমাত্র সাহসিকতা প্রমাণিত হয় না। কারণ যার ভালো-মন্দ করার ক্ষমতা আছে সে-ই ভয়ের পাত্র, আমাদের সমাজের আর সেই ক্ষমতা নেই, এই ক্ষমতার অধিকাংশই ইংরেজের হস্তগত হয়েছে, তাই ইংরেজই এখন ভয়ের পাত্র, সমাজ নয়। এখন তাই ইংরেজ অনুকরণে সাহস প্রদর্শিত হয় না, প্রবলের তোষামোদ হয় মাত্র। তাই সমাজকে অপমানিত করায় পুত্রবৎসল পিতাকে অপমানিত করার ন্যায় পাপেরই প্রমাণ হয়, উহা সাহসের প্রমাণ হইতে পারে না [আ : ৩১০]। ভূদেব তাই বাঙালি ব্রাহ্মণদের আচার সংস্কার পুঙ্খানুপুঙ্খভাবে লিপিবদ্ধ করেছেন। বইটির বিষয়সূচি দেখলেই এ ব্যাপারে এক সম্যক ধারণা হয়। ভূদেব বইটিকে দুই ভাগে ভাগ করেছেন, প্রথম ভাগ আছে নিত্যাচার প্রকরণ এবং দ্বিতীয় ভাগে রয়েছে নৈমিত্তিকাচার প্রকরণ। যে আচারগুলি প্রতিদিন পালন করতে হয়, যেমন, প্রাতঃকৃত্য, পূর্বাহ্নকৃত্য, মধ্যাহ্নকৃত্য, অপরাহ্ন, সায়াহ্ন ও রাত্রিকৃত্য, এগুলি হল নিত্যাচারের অন্তর্গত। অন্যদিকে নৈমিত্তিকাচার প্রসঙ্গে ভূদেব লিখেছেন : নিমিত্ত শব্দের অর্থ হেতু। কোনো হেতুর অবলম্বনে বা উপলক্ষে যেসকল অনুষ্ঠান করণীয় বলিয়া শাস্ত্রে উক্ত হইয়াছে, তাহা নৈমিত্তিকাচারের অন্তর্গত; অর্থাৎ দৈনন্দিন ভিন্ন যেসকল শাস্ত্রাদিষ্ট কর্ম্ম, সময়বিশেষে অনুষ্ঠেয়, সেগুলিকে নৈমিত্তিক কর্ম্ম বলা যায়। নৈমিত্তিক কর্ম্মের মধ্যে কতকগুলির নাম পূজা, কতকগুলির নাম ব্রত, কতকগুলির নাম শ্রাদ্ধ এবং কতকগুলির নাম সাধন [আ : ৩৫৮]। ভূদেব এই বইতে আলোচনা করেছেন গর্ভসংস্কার, শৈশব সংস্কার, কৈশোর সংস্কার, যৌবন সংস্কার, শ্রাদ্ধকৃত্য, ইত্যাদি। বিভিন্ন আচারের অনেক সময় এক বৈজ্ঞানিক ব্যাখ্যা দেবারও চেষ্টা করেছেন, হয়তো এটাই প্রমাণ করতে যে, পশ্চিমের চেয়ে আমরা কোনো অংশে কম উন্নত নই।

যেমন, দন্তধাবন সম্পর্কে অনেকগুলি বিধির মধ্যে একটি হল পূর্ব বা উত্তর মুখ হয়ে দন্তধাবন করতে হবে এবং চতুর্দশী, অষ্টমী, অমাবস্যা, পূর্ণিমা, এইসব পর্বাহে দন্তকাষ্ঠিকা ব্যবহার করা উচিত নয়। এই প্রসঙ্গে ভূদেব বলেছেন, এই বিধির বৈজ্ঞানিক তাৎপর্য্যগ্রহ ইউরোপীয় বিজ্ঞানের অধিকতর উন্নতিসাপেক্ষ। ভারতবর্ষ যে অক্ষাংশ মধ্যে অবস্থিত তাহাতে এদেশে উত্তর শিয়রে শয়ন করার দোষ বিজ্ঞান দ্বারা প্রতিপন্ন প্রায় হইয়া উঠিয়াছে; এইজন্য বোধ হয় যে, বিজ্ঞান নিজে আরও একটু বড়ো হইয়া উঠিলে পূর্ব্ব এবং উত্তরাস্য হইয়া দন্তধাবন করিবার উপকারিতাও বুঝিতে পারিবে। আর পূর্ণিমা এবং অমাবস্যাদি তিথির ভেদে মনুষ্যদেহে রোগ প্রবণতার ন্যূনাতিরেক হয়, ইহা বহুকালের পর ইউরোপীয় বিজ্ঞানের অনুভূত হইয়াছে; সুতরাং কালক্রমে সেই বিজ্ঞান যে মনুষ্যদেহে অন্যান্য তিথ্যাদিরও প্রভাব বুঝিবে এবং তাহা বুঝিয়া তিথ্যুপযোগী অনুষ্ঠানের নিদান দেখিতে পাইবে, ইহাও অনুভবযোগ্য [আ : ৩২০]। এরপর তিনি দন্তধাবনের নানা বিধির কথা বলেছেন। কোনোটি অবশ্যপালনীয়, কোনটিই-বা নিষিদ্ধ, সে-সব কথা মনে করিয়ে দিয়েছেন। যেমন, দন্তধাবনকালে কথা বলতে নেই, অধিক বেলা করে দন্তধাবন করাও নিষিদ্ধ। নিত্যকর্মের একটি প্রধান উদ্দেশ্য হল শরীরের শুচিতা রক্ষা করা। দিবারাত্রি নানাভাবে শরীর অশুচি হচ্ছে, তাই প্রাতঃস্নান দ্বারা এর শোধন হয়। এই প্রসঙ্গে ভূদেব মনে করিয়ে দিতে ভোলেননি যে, ইউরোপীয়রা আমাদের তুলনায় কতটা অপরিচ্ছন্ন ও অশুচি। কারণ, তাদের আচার শাস্ত্র নেই। একজন ফরাসী পণ্ডিত একটু গর্ব্ব করিয়াই বলিয়াছেন যে, তাঁহার স্বদেশীয়েরা গড়ে দুই বৎসরের মধ্যে একবার স্নান করে। তিনিই বলেন ইংলণ্ডবাসীরা গড়ে তিন বৎসরান্ত একবার স্নান করিয়া থাকে [আ : ৩২১]। মূল কথা হল, আমাদের আচার কত উন্নত, সমৃদ্ধ, অগ্রসর ও বৈজ্ঞানিক এবং সেই তুলনায় পশ্চিম কত পিছিয়ে আছে। এই প্রসঙ্গে ভূদেব থেকে আরও একটি দৃষ্টান্ত দিই। ভূদেব বলেছেন, আমাদের শাস্ত্রের বিধি হল ভোজনকালে মৌনী হয়ে থাকতে হবে। কিন্তু ইউরোপীয়রা ঠিক এর বিপরীত ব্যবহার করেন, তাঁরা খাওয়ার সময় গল্পসল্প করেন, তাঁরা বলেন কথোপকথন করলে পরিপাকক্রিয়া সুসম্পন্ন হয়। কিন্তু কথা কহিতে গেলেই মুখের লালা নিঃস্রাব কম হইয়া জিহ্বা শুষ্ক হয়; এইজন্য বোধ হয় তাঁহাদের ঘন ঘন জল বা মদ্যপান করিতে হয়। লালা শুষ্ক হওয়া এবং তজ্জন্য মধ্যে মধ্যে জল খাওয়া পরিপাকক্রিয়ার অনুকূল নহে [আ : ৩৩৩]।

আমাদের দেশে মানুষের ধাতু বিচার করা হয়। শাস্ত্র অনুযায়ী মোট তিনটি ধাতু আছে-বায়ু, পিত্ত ও কফ, কিন্তু মানুষের ধাতু অবিমিশ্র হয় না, সকলের শরীরে বায়ু পিত্ত কফ এই ত্রিদোষের মিশ্রণ আছে, এর মধ্যে যার শরীরে যেটির বাহুল্য তাকে সেই ধাতুর লোক বলা হয়। ধাতুর সঙ্গে সম্পর্ক আছে, তাই আমাদের শাস্ত্রে ঋতুভেদে পথ্যাপথ্যের নির্দেশ আরও বিস্তৃত করা হয়েছে। তাই যদি কোনো ইংরেজি চিকিৎসাগ্রন্থ থেকে পথ্যাপথ্যের নির্দেশ হয়, তখন ভীষণ গোলযোগে পড়তে হয়, কারণ দ্রব্যের রাসায়নিক বিশ্লেষণের ফলই চিকিৎসাগ্রন্থে লিখিত থাকে। কোন পথ্য কেমন অবস্থায় কোন সময়ে শরীরের পক্ষে উপকারী বা অনুপকারী ওদের ডাক্তারি বইগুলি এসব কথার কোনো ধার ধারে না। ভূদেব বলেছেন, ওরা শীতপ্রধান দেশের মানুষ স্থূলেন্দ্রিয়সম্পন্ন, সূক্ষ্মদর্শনে হীনশক্তি, ওরা কখনোই ধাতু, শরীরের ভাব এবং অবস্থা ও দ্রব্যের স্বভাব বুঝে পথ্যাপথ্য বিচারের মাধ্যমে স্বাস্থ্যরক্ষা ও রোগের প্রতিকার করতে সমর্থ হতে পারে না। এ ছাড়া আমাদের শাস্ত্রে বিরুদ্ধ ভোজনের কথা আছে। যেমন, সত্ত্বগুণবিরোধী কতকগুলি দ্রব্য হল রসুন, পেঁয়াজ, ইত্যাদি, যা দ্বিজাতির পক্ষে নিষিদ্ধ।

ভূদেব আমাদের শাস্ত্র অনুযায়ী বিভিন্ন খাদ্যদব্যের গুণাগুণের একটা লম্বা তালিকা দিয়েছেন, ধাতু ও ঋতু বিচার করে এই খাদ্য গ্রহণ করলে অনুরূপ ফল পাওয়া যাবে। উনিশ শতকে পাশ্চাত্য চিকিৎসাশাস্ত্রের প্রসারের সঙ্গে সঙ্গে দেশীয় চিকিৎসা ব্যবস্থার প্রতিও আমাদের দেশে আগ্রহ জন্মায়, এই ব্যবস্থার এক বৈজ্ঞানিক ব্যাখ্যা দেবার প্রচেষ্টাও দেখা যায়।১৬ বলা হয় মানুষের চিকিৎসা পথ্যাপথ্য, তার পরিবেশ, পারিপার্শ্বিক, আবহ ইত্যাদি বিচার করে নির্দিষ্ট করা উচিত। শীত ও গ্রীষ্মপ্রধান দেশে তাই মানুষের পথ্যাপথ্য ভিন্ন হবে, মানুষের প্রকৃতিভেদেও চিকিৎসাপ্রণালী আলাদা হবে। ভূদেবও ওই একই মত পোষণ করেন, তাই তিনি ইংরেজদের সমালোচনা করে বলেছেন, সর্বভূক ইউরোপীয়দিগের মধ্যে একটি কিম্বদন্তী এই যে যাহা মুখের ভিতর যায় তাহাতে পাপ হয় না, যাহা হইতে বাহির হইয়া আইসে (অর্থাৎ বাক্যাদি) তাহাতেই পাপ হইতে পারে। এটা প্রকৃত কথা নয়, বালকের ন্যায় স্বল্পদর্শীর কথা [আ : ৩৪২]। ভূদেব বিভিন্ন নিত্যাচার, যেমন প্রাতঃকৃত্য, পূর্বাহ্নকৃত্য, মধ্যাহ্নকৃত্য, অপরাহ্নকৃত্য ইত্যাদি আলোচনা করে বলেছেন যে, এইসব নিত্যাচার মনের শুচিতা ও শরীরের স্বাস্থ্য সম্পাদন করে, এ ছাড়া আত্মসংযম, পরার্থপরতা, প্রভৃতি গুণ স্থায়ীভাবে প্রতিষ্ঠা করে। অবশ্য একই সঙ্গে বলেছেন : এই পদ্ধতি শান্তশীল এবং পবিত্রতা ও মুক্তিপরায়ণ ব্রাহ্মণদিগের জন্য উদ্ভুত . . . ভারতবাসী অপরাপর বর্ণের লোকেরাও, যাঁহারা যতদূর পারিয়াছেন, এই আচারপদ্ধতিতে শিক্ষিত হইয়া এবং তাহার যাথাযোগ্য অনুকরণ করিয়া কষ্টসহ, ধৈর্যশীল এবং ধর্ম্মভীরু হইয়াছেন। কারণ ব্রাহ্মণাচারই সকল ভারতবাসীর সদাচারের আদর্শ স্বরূপে নির্দ্দিষ্ট [আ : ৩৫৩]।

ভূদেব তাই আচার প্রবন্ধ গ্রন্থটিতে ব্রাহ্মণদের আচারপদ্ধতি এক আদর্শ হিসেবে তুলে ধরেছেন। বলেছেন, ভারতবর্ষে যেহেতু বিভিন্ন বর্ণের মানুষ আছে, যাদের মধ্যে বুদ্ধি ও ধর্মবৃত্তির একটা সহজাত ভেদ আছে, তাই এখানে “অধিকারী ভেদ”রূপ সরল তথ্যের স্বীকার সহজেই হইয়াছে এবং তৎসহই “আদর্শ নির্দ্দেশনার” পরিস্ফূটতা জন্মিছে [আ : ৩৫৩]। তা সত্ত্বেও ভূদেব মনে করেন ভারতবর্ষের শাস্ত্রকারেরা যেমন বিভিন্ন শ্রেণীর সকল লোকেরই প্রতি সহানুভূতিসম্পন্ন তেমন আর কোথাও কখনও হয় নাই [আ : ৩৫৩]। এদেশে ব্রাহ্মণরা যেমন সর্বাপেক্ষা উচ্চাধিকারী এবং অন্যদের নিজ নিজ ক্ষমতা অনুযায়ী ব্রাহ্মণদের অনুসরণ করতে হবে, আবার অন্যান্য প্রদেশের তুলনায় এই আমাদের বাংলার ব্রাহ্মণরা অনেক উচ্চ অবস্থিত। কী কারণ? ভূদেব লিখেছেন : ভারতবর্ষের অপর সকল প্রদেশের অপেক্ষা স্মার্ত্তশিরোমণি রঘুনন্দনের প্রসাদে বাঙ্গালাতে স্মার্ত্তাচার অধিকতর প্রবল হইয়া আছে। এই প্রদেশের ব্রাহ্মণেতর জাতীয়েরা বোম্বাই এবং মাদ্রাজের তুলনায় সমধিক পরিমাণেই ব্রাহ্মণাচারের অনুকরণ করিয়াছেন এবং তজ্জন্য সমধিক পরিমাণ শুচি, পবিত্র এবং শ্রী ও বুদ্ধিসম্পন্ন হইয়া . . . সমস্ত সংস্কারেরও অধিকারী হইয়াছেন [আ : ৩৫৪]। শাস্ত্রাচার সঠিকভাবে পালন করার জন্য ভূদেব এত আগ্রহী এই কারণেও যে ভারতবাসী শাস্ত্রাচার যদি না মেনে চলে তাহলে তার নিজ সমাজের প্রতি সহানুভূতি আরও কম হবে, এবং তাহলে তার ধর্মভাবের মূলেও কুঠারাঘাত হবে, আর ধর্মভাব বিনষ্ট হলে সকলের পূর্ণগ্রাস হবে, মুক্তির কোনো সম্ভাবনাই থাকবে না। ভূদেব বলেছেন আর্য্যাচারবিহীন কোনো জাতি আর্য্যাচারসম্পন্ন মানুষদের চেয়ে কিছুতেই উৎকৃষ্ট হতে পারে না। আমার বিবেচনায় সকল দিক দেখিয়া বুঝিলে পৃথিবীর কোন জাতিকেই ভারতবাসী আর্য্যদিগের অপেক্ষা উৎকৃষ্টতর বলা যায় না [আ : ৩৫৬]। তাই ভারতবর্ষের মানুষ হয়তো দরিদ্র, দুর্বল, কিন্তু এদের মধ্যে দয়া, সহিষ্ণুতা, পবিত্রতা, পরার্থপরতা প্রভৃতি সদগুণ পৃথিবীর অন্য জাতির লোকেদের চেয়ে অনেক বেশি, আর এটা শাস্ত্রাচারের ফল। এইজন্যই ভূদেব আবার আমাদের শাস্ত্রাচারের কথা বিস্তারিতভাবে মনে করিয়ে দিতে চান, তাঁর বিশ্বাস এই শাস্ত্রাচার অতি উৎকৃষ্ট বস্তু এবং এটা পরিত্যাগ করলে আমাদের অধঃপতন অবশ্যম্ভাবী। আরও গুরুত্বপূর্ণ হল যেভাবে বিজাতীয় শিক্ষার প্রভাবে শাস্ত্রাচার যতটা পরিত্যক্ত হচ্ছে, ঠিক সেই পরিমাণেই আমাদের দেশে উৎকর্ষের লাঘব এবং অপকর্ষের বৃদ্ধি হচ্ছে।

৬. বিবিধ প্রবন্ধ
Education Gazette এবং শিক্ষাদর্পণ পত্রিকায় ভূদেব নানা বিষয়ে প্রবন্ধ লিখেছেন। তার মধ্যে সংস্কৃত নাটক সমালোচনা সম্পর্কিত তিনটি প্রবন্ধ প্রথম খণ্ডে প্রকাশিত হয়। ভবভূতির  উত্তররামচরিতম, শ্রীহর্ষের রত্নাবলী এবং শূদ্রকের মৃচ্ছকটিকম নাটকের এই সমালোচনায় তিনি যেন সংস্কৃত সমালোচনা সাহিত্যের ঐতিহ্য পুনরুদ্ধার করছেন। তিনি তাঁর উত্তরচরিত প্রবন্ধ আরম্ভ করেছেন এই বলে যে প্রাচীন গ্রন্থের সমালোচনা এক্ষণে প্রায় হয় না। এই সমালোচনাত্রয়ীর বিস্তারিত বিচারবিবেচনায় যাবার প্রয়োজন নেই; শুধু এইটুকু বললে যথেষ্ট হবে যে, তাঁর অন্যান্য রচনার মতো এখানেও তিনি সংস্কৃত নাটকের উচ্চতর চরিত্র চিত্রায়ণ ও মহত্তর আদর্শের প্রতি দৃষ্টি আকর্ষণ করতে চেয়েছেন। একটি দৃষ্টান্তের উল্লেখ করলেই হবে। মৃচ্ছকটিক নাটক আলোচনা প্রসঙ্গে ভূদেব বলেছেন, চারুদত্ত হিন্দু আর্য্য, তাঁর ইচ্ছাবৃত্তি শাস্ত্রশাসনের অধীন, অন্যদিকে শার্ব্বিলক ইউরোপীয় ছাঁচের লোক, তাঁর ইচ্ছাবৃত্তি ধর্মশাসনের বশীভূত নয়। চারুদত্ত সাত্ত্বিক, শার্ব্বিলক রাজস পুরুষ। ইউরোপীয়রা যেহেতু স্বৈরস্বভাব, তাদের কাছে রজোগুণের আদর বেশি। তাই ইউরোপীয় আলংকারিকের চোখে মৃচ্ছকটিক-এর নায়ক চারুদত্ত না হয়ে শার্ব্বিলক হলে ভালো হত। সমস্যা হল, আজিকাল ইউরোপীয় শিক্ষা, ইউরোপীয় ভক্তি এবং ইউরোপীয় অনুকরণের দিন পড়িয়াছে। অতএব বোধ হয়, ইংরাজীতে কৃতবিদ্য এতদ্দেশীয় নব্যেরাও যদি মৃচ্ছকটিক পাঠ করেন, তবে তাহাদিগের মনে চারুদত্ত অপেক্ষা শার্ব্বিলককেই ভালো লাগিবে। ইউরোপীয় শিক্ষার প্রভাবে এতদ্দেশীয় জনগণের হৃদয়ে যে চিত্তাদর্শের প্রভেদ জন্মিয়া যাইতেছে, তাহার প্রতি লক্ষ্য করিয়াই এই কথার উল্লেখ করা গেল। [বি১ : ৪৮৩]। ভূদেবের মতে ইংরেজ শাসনের প্রভাবে এবং দৃষ্টিভঙ্গির এই পরিবর্তনের ফলে আমাদের সমূহ ক্ষতি হচ্ছে। কিন্তু এই যে পরিবর্ত্ত ঘটিতেছে, তাহার প্রকৃতি কি? আমাদিগের পূর্ব্বাচার্য্যেরা যেসকল গুণ এবং চরিত্রকে অপেক্ষাকৃত দুষ্ট এবং হেয় জ্ঞান করিতেন এক্ষণে তাহাই ভাল এবং সাদরণীয় হইয়া উঠিতেছে বই তো নয় [বি১ : ৪৮৩]। ভূদেব বলেছেন মৃচ্ছকটিক রচয়িতা চারুদত্তকে নায়ক করে, সত্ত্বগুণের সম্যক প্রাধান্য প্রদর্শিত করেছেন। এই নাটক থেকে ভারতীয়দের সাত্ত্বিক ঐতিহাসিক পাঠ করলে মনে হয় জনগণের মধ্যে ধর্ম নিয়ে বিরোধ হলেই ঘোরতর বিদ্বেষ উপস্থিত হয়। কিন্তু এর কারণ হল, ইউরোপীয়রা রজোগুণপ্রধান, তারা কামক্রোধের একান্ত বশীভূত, অন্যদিকে ভারতীয়রা সাত্ত্বিক শিক্ষার গুণে চিরকাল রিপুদমনে প্রবণ এবং পারমার্থদৃষ্টি। তাই শেষ অবধি ভূদেব লিখেছেন : মৃচ্ছকটিক নাটকে যেসকল পাত্রের উল্লেখ আছে, তাহাদিগের মধ্যে দুইজনের চরিত্র পর্য্যালোচনা করিয়া সাত্ত্বিক এবং রাজস, হিন্দু আর্য্য এবং ইউরোপীয় আর্য্য, এতদুভয়ের মধ্যে যে চিত্তাদর্শ সম্বন্ধীয় মৌলিক ভেদ জন্মিয়া গিয়াছে, তাহা সংক্ষেপে প্রদর্শিত হইল। ইউরোপীয় পুরুষ সাহস, নির্ভীকতা এবং স্বৈরাচারকে বীরস্বভাবের প্রধান উপকরণ মনে করেন। তাঁহার মতে যুদ্ধবীরই বীর। সংস্কৃত গ্রন্থকার সাহস ও নির্ভীকতার গৌরব করিয়াও উহাদিকে বীরভাবের অতি গৌণ উপাদানই মনে করেন। তাঁহার চক্ষে বীর দেখিতে হইলে, দানবীর, সত্যবীর, দয়াবীর, ক্ষমাবীর, ধৈর্য্যবীর প্রভৃতি প্রথমে উদিত হয়-যুদ্ধবীর সকলের পশ্চাদ্ভাগে আইসেন [বি : ৪৮৭–৮]।

ভূদেবের লেখা পুরাবৃত্ত সার গ্রন্থটি প্রকাশিত হয় ১৮৫৮ সালে। বাংলা ভাষায় ইতিহাসের খুব বেশি গ্রন্থ নেই বলে ভূদেব ছাত্রদের জন্য এই বইটি লিখেছিলেন। বস্তুত ইংরেজিতে প্রকাশিত নানাবিধ বই থেকে তিনি এই সার সংকলিত করেছিলেন। বিবিধ প্রবন্ধ (দ্বিতীয় ভাগ) গ্রন্থে প্রকাশিত পুরাবৃত্তের কথা এই গ্রন্থের এক প্রাথমিক খসড়া বলে মনে হয়। এখানেও ভূদেব এক তুলনামূলক ইতিহাস রচনার প্রয়াস করেছেন। এই খণ্ডেই প্রকাশিত সমাজ বিষয়ক প্রবন্ধগুলি ভূদেব লিখেছিলেন সামাজিক প্রবন্ধ প্রকাশিত হবার অনেক আগে, কিন্তু কোথাও ছাপাননি। এই প্রবন্ধগুলি তাঁর মৃত্যুর পর Education Gazette প্রত্রিকায় প্রকাশিত হয়। এই প্রবন্ধগুলির সঙ্গে সামাজিক প্রবন্ধ গ্রন্থে প্রকাশিত লেখার অনেক মিল আছে, সুতরাং এই প্রবন্ধগুলি নিয়ে আলাদা আলোচনার প্রয়োজন নেই। ভূদেব তন্ত্র নিয়ে যে একটি বড়ো লেখার পরিকল্পনা করেছিলেন, এই সংগ্রহ থেকে তা-ও বোঝা যায়। আমি এখানে সংক্ষেপে একটি লেখা নিয়ে আলোচনা করব। সেটা হল বঙ্গসমাজে অন্তঃশাসন। এখানে ভূদেব সমাজের এক অভ্যন্তরীণ শাসনব্যবস্থার কথা বলেছেন। ইংরেজ প্রবর্তিত রাষ্ট্রব্যবস্থার বিস্তার সত্ত্বেও হিন্দুসমাজে এই অন্তঃশাসন ব্যবস্থা যে বিলুপ্ত হয়নি ভূদেব তার দৃষ্টান্ত দিয়েছেন। উপনিবেশের গোড়াপত্তন থেকেই ভারতীয় গ্রামীণ সমাজ সম্পর্কে এরকম একটি জোরালো তত্ত্ব ছিল যে, এই গ্রামীণ সমাজগুলি একটি কমিউনিটি বা রিপাবলিক। এইগুলি এক-একটি স্বয়ংসম্পূর্ণ একক, অর্থনৈতিক অথবা রাজনৈতিক দিক থেকে এদের বাইরের সাহায্যের প্রয়োজন হয় না, এদের নিজেদের শাসনব্যবস্থা আছে, অর্থনৈতিক দিক থেকেও এরা স্বয়ংসম্পূর্ণ। এই ভিলেজ রিপাবলিক সম্পর্কেই তাই চার্লস মেটকাফ তাঁর বিখ্যাত উক্তি করেছিলেন যে, বাইরে সাম্রাজ্যের উত্থান-পতন ঘটে যায়, এক বিপ্লবের পর আর এক বিপ্লব হয়, কিন্তু গ্রাম একই থাকে। কার্ল মার্কসও এই ভিলেজ কমিউনিটির কথা লিখেছেন, তবে তিনি মনে করতেন এই গ্রামীণ সমাজ অর্থনৈতিক দিক থেকে স্বয়ম্ভর ছিল, রাজনৈতিক দিক থেকে নয়। ভিলেজ কমিউনিটির এই ধারণা ভারতের রাজনৈতিক সামাজিক চিন্তাধারায় এক গভীর প্রভাব ফেলেছিল এতে কোনো সন্দেহ নেই, গান্ধীর গ্রামস্বরাজের ধারণা এই আদর্শ দ্বারাই প্রভাবিত। বস্তুত যাঁরাই রাষ্ট্রকে দমনমূলক, পীড়নমূলক, দৌরাত্ম্যকারী প্রতিষ্ঠান হিসেবে দেখেছেন, তাঁরাই এরকমভাবে এই ধরনের অন্তঃশাসনের কথা বলেছেন, এমনকী আজকের দিনেও।১৭

ভূদেব লিখেছেন : হিন্দুসমাজের মধ্যে সর্বত্রই অন্তঃশাসনের উপায় আছে। … ইংরাজ এদেশের রাজা হইয়া এবং সর্বত্র আপনার দত্ত ক্ষমতার বিস্তার করিয়া এদেশের সমাজশাসনপ্রণালী বদ্ধপ্রায় করিয়াছেন। তথাপি কোথাও কোথাও তাহার কিছু অবশেষে আছে [বি২ : ৫২২]। ভূদেব অবশ্য এখানে ঠিক যে-কথা বলেছেন তা হল, এই অন্তঃশাসনের বিষয় হল এমন সকল পাপাচরণ যাহা রাজদণ্ডের অন্তর্ভূত নহে [বি২ : ৫২৪]। অর্থাৎ তিনি এখানে রাষ্ট্রব্যবস্থার সমান্তরাল এক শাসনব্যবস্থার কথা বলছেন যা আংশিক স্বাধীন। কিন্তু তাঁর এই ধারণার উৎস যে গ্রামীণ স্বায়ত্তশাসনের ধারণা তা বলার অপেক্ষা রাখে না। তাই তিনি লিখেছেন : বঙ্গদেশে, সমাজের শাসন নিতান্ত অল্পপ্রবল নহে। রাজধানীতে এবং বড়ো বড়ো শহরে কিছু কম বটে, কিন্তু সমস্ত পল্লীগ্রামে সমাজের শাসন বিলক্ষণ সজীব ও সতেজ। শহরের অপেক্ষা পল্লীগ্রামের লোকেরা সরল এবং ধর্ম্মভীরু। কোনো সমাজেরই শাসন সাক্ষাৎ ধনদণ্ড প্রয়োগ দ্বারা সাধিত হয় না। সমাজের দণ্ড ত্যাগরূপকই হইয়া থাকে। সমাজ পিতৃতুল্য; দুষ্ট সন্তানের প্রতি বলেন, “রে দুষ্ট! তোকে আমি ত্যাগ করিলাম।” বঙ্গসমাজ ঐ ত্যাগের কয়েকটি চিহ্ন করিয়া রাখিয়াছেন, যথা-(১) পঙতি বারণ (২) নিমন্ত্রণ বারণ (৩) হুঁকা বারণ (৪) আসন বারণ (৫) নাপিতধোপা বারণ [বি২ : ৫২৫]। আজকের দিনের সমাজতাত্ত্বিকরা বলেন এই সনাতন সমাজ কলহ, ঝগড়া, বিবাদ-বিসংবাদ, দ্বন্দ্ব মোকাবিলা করতে পারত, পার্থক্যকে সহন করার মতো ক্ষমতা ছিল, এবং মানবিক সত্তার এক পূর্ণাঙ্গ বিকাশে সহায়তা করত। আধুনিক রাষ্ট্রব্যবস্থা এই সনাতন সমাজব্যবস্থাকে ভেঙে ফেলেছে, কিন্তু শূন্যস্থানটি কোনো যথোপযুক্ত পরিবর্তনের মাধ্যমে পূরণ করতে পারেনি।১৮ ভূদেব অন্তঃশাসনের কথা বলে ইংরেজ প্রবর্তিত রাষ্ট্রাব্যবস্থারই সমালোচনা করেছেন। একই কথা একটু ভিন্নভাবে রবীন্দ্রনাথ বলেছিলেন : ইংরেজিতে যাহাকে স্টেট বলে, আমাদের দেশে আধুনিক ভাষায় তাহাকে বলে সরকার। এই সরকার প্রাচীন ভারতবর্ষে রাজশক্তি আকারে ছিল। কিন্তু বিলাতের স্টেটের সঙ্গে আমাদের রাজশক্তির প্রভেদ আছে। বিলাত, দেশের সমস্ত কল্যাণকর্মের ভার স্টেটের হাতে সমর্পণ করিয়াছে-ভারতবর্ষে তাহা আংশিক ভাবে মাত্র করিয়াছিল। . . . নিঃস্বকে ভিক্ষাদান হইতে সাধারণকে ধর্মশিক্ষাদান এ সমস্ত বিষয়েই বিলাতে স্টেটের উপর নির্ভর-আমাদের দেশে ইহা জনসাধারণের ধর্মব্যবস্থার উপর প্রতিষ্ঠিত-এই জন্য ইংরেজ স্টেটকে বাঁচালেই বাঁচে, আমরা ধর্মব্যবস্থাকে বাঁচালেই বাঁচিয়া যাই।১৯

৭. উপসংহার
ফরাসি সমাজতাত্ত্বিক ল্যুই ডুমোঁ Homo Hierarchicus গ্রন্থে২০ বলেছেন যে, পশ্চিমে সমাজ সাম্য ও ব্যক্তির ধারণার উপর প্রতিষ্ঠিত, আর ভারতে সমাজ গড়ে উঠেছে হায়ারারকি বা উচ্চ-নীচ সম্পর্কের বৈধতা ও সমষ্টির ধারণাকে ভিত্তি করে। ভারতবর্ষের জাতিব্যবস্থা এই উচ্চ-নীচ সম্পর্কের বিন্যাস, যেখানে মানুষের মধ্যে অধিকারভেদ রয়েছে, ফলে তাদের অবস্থানও আলাদা। বলা বাহুল্য, এই ধারণা সাম্যের ধারণার বিপরীত। ভূদেবও পশ্চিমের সমাজ ও আমাদের সমাজকে মোটামুটি একইভাবে ব্যাখ্যা করেছেন এবং কোন সমাজ কাম্য সে-ব্যাপারে তাঁর সমর্থন ভারতের দিকে। মনে রাখতে হবে সমাজতত্ত্ব আধুনিক সমাজেরই ফসল, বস্তুত আধুনিক সমাজের এক অচ্ছেদ্য অংশও বটে। আধুনিক সমাজের দু-টি মৌলিক আদর্শ হল সাম্য এবং স্বাধীনতা আর তা রূপান্তরিত হয়েছে ব্যক্তিমানুষের মাধ্যমে, এদের দেখা হয়েছে মনুষ্যত্বের সারাৎসার হিসেবে। এই ব্যক্তি প্রশ্নাতীত, পরম, অনতিক্রমণীয়, এই ব্যক্তির বৈধ অধিকারের উপরে আর কিছু নেই, এই ব্যক্তির অধিকার শুধুমাত্র অন্য ব্যক্তিদের একইরকম অধিকারের দ্বারা সীমিত। এই ব্যক্তি এক একক, যাকে দার্শনিক লাইবনিৎজ বলেছেন মোনাড, এই ব্যক্তি একটি বিচ্ছিন্ন সত্তা, এবং সমাজ হল এই মোনাডদেরই এক সমাবেশ। অনেক সময় তাই বলা হয় ব্যক্তি ও সমাজ-এর মধ্যে একটা বিরোধিতা আছে, সমাজ এখানে যেন এক অ-মানবিক অবশেষ, যেখানে শুধু সংখ্যার স্বৈরাচার আছে, যদিও একমাত্র নৈতিক বাস্তব হল ব্যক্তি।

সাম্য এবং স্বাধীনতার আদর্শের সঙ্গে অঙ্গাঙ্গিভাবে যুক্ত এই মতবাদ অনেকে খুব সন্তোষজনক মনে করেন না, কারণ সমাজতত্ত্বের আরও একটি গুরুত্বপূর্ণ বিষয় আছে, তা হল মানুষের সামাজিক সত্তা। এই সামাজিক সত্তার ধারণা স্বয়ংসম্পূর্ণ ব্যক্তির ধারণার বিপরীত, এখানে মানুষ এক সমষ্টিগত মানবিকতা, যাকে আমরা সমাজ বলি, তার অঙ্গ। এই অর্থেই যুবক মার্কস একবার লিখেছিলেন, আমার মধ্যে দিয়ে সমাজই চিন্তা করে। ভূদেব যে-সমাজের কথা বলেছেন, সেই সমাজে ব্যক্তি নেই, সাম্য নেই, এই সমাজে সমষ্টিগত মানুষ আছে, মানুষের মধ্যে উচ্চ-নীচ সম্পর্কের বিন্যাস আছে। এই হল আমাদের সনাতন সমাজ এবং ভূদেব এই সমাজের আদর্শে বিশ্বাসী ছিলেন। তিনি প্রাচীন ভারতীয় সমাজকেই তাঁর আদর্শ হিসেবে গ্রহণ করেছিলেন এবং এই সমাজ অন্যান্য যেকোনো সমাজ থেকে কত উৎকৃষ্ট সেটা প্রমাণ করাই তাঁর সামাজিক প্রবন্ধ রচনার অন্যতম উদ্দেশ্য। ভূদেব এইভাবে এক জাতীয়তাবাদী ধারারও সূত্রপাত করেন, যার প্রভাব আজকের দিনেও নিশ্চিহ্ন হয়ে যায়নি। আমরা এই আলোচনায় বলেছি যে ভূদেবের আশঙ্কা ছিল যে, বিজাতীয় প্রভাবে আমাদের সমাজ, সংস্কার, আচার-আচরণ, সংস্কৃতি, মূল্যবোধ, অবলুপ্ত হয়ে যেতে পারে। শুধুমাত্র সামাজিক প্রবন্ধ ও আচার প্রবন্ধ প্রভৃতি গ্রন্থে তিনি যুক্তি ও বিজ্ঞানের দৃষ্টান্ত প্রয়োগ করে সনাতন হিন্দুধর্ম, সমাজ, জীবন, পরিবার, আচার-অনুষ্ঠানকে যেমন সংরক্ষণ করতে চেয়েছেন, তেমনি তাদের শ্রেষ্ঠত্ব প্রতিপাদন করতে চেয়েছেন, সমসাময়িক কালে যুক্তিবাদের মাধ্যমে পশ্চিমের প্রবল অনুপ্রবেশ ঠেকাবার প্রচেষ্টা লক্ষ করি শশধর তর্কচূড়ামণি (১৮৫১–১৯২৮) ও কৃষ্ণপ্রসন্ন সেন (১৮৪৯–১৯০২) প্রমুখের কার্যকলাপে, যাঁরা এই পদ্ধতি অবলম্বন করে হিন্দুধর্মের সপক্ষে একটা আন্দোলন গড়ে তুলেছিলেন। শশধর, ভূদেব, এবং চন্দ্রনাথ বসু, যিনি ভূদেবকে তাঁর আচার্য মনে করতেন, জাতিভেদ প্রথার সমর্থনে এগিয়ে আসেন, শশধর মনে করতেন জাতিভেদ ঈশ্বর-আদিষ্ট, ভূদেবও জাতিভেদের সমর্থক কিন্তু আন্তঃপ্রাদেশিক সবর্ণ বিবাহের প্রতি তাঁর সমর্থন ছিল, আর হিন্দুর জাতিভেদের মধ্যেও চন্দ্রনাথ সমত্ববাদ ও মৈত্রীচেতনার প্রতিফলন লক্ষ করছিলেন। জ্ঞানেন্দ্রলাল রায় লিখেছেন তখন ঐতিহ্যপন্থীরা সত্যই মনে করতেন চতুর্দিকে ইউরোপীয় সভ্যতা ও সাহিত্যের গোলাগুলি ছুটিতেছে তাহাতে জাতিভেদ স্বরূপ দুর্গ হিন্দুসমাজের একমাত্র আশ্রয়, তাহার জীবন রক্ষার একমাত্র উপায়। তাই তিনি দুঃখ করে লিখেছিলেন, জাতিভেদের প্রাণবায়ু চলিয়া গিয়াছে এখন আছে জাতিভেদের মৃতদেহ। . . . আমাদের দেশে ভূদেববাবু চন্দ্রবাবু প্রভৃতি স্বদেশপ্রেমিক মহাত্মাগণ জাতিভেদের মৃতদেহ স্কন্ধে করিয়া মহাদেবের ন্যায় নৃত্য করিতেছেন।২১

ভূদেব নিজে যুক্তিবাদের প্রয়োগ করলেও, উপনিবেশের মানুষ যে যুক্তির ভুক্তভোগী তা-ও হয়তো ভূদেব বুঝতে পেরেছিলেন, আর তাই তিনি যুক্তিকে অতিক্রম করে এক বিকল্প বাস্তববিরোধী ইতিহাস রচনা করেছিলেন, স্বপ্নলব্ধ ভারতবর্ষের ইতিহাস (১৮৯৫)। এই বইটিতে ভূদেব এক কাল্পনিক ইতিহাস রচনা করেছেন এই ভাবনা থেকে যে, তৃতীয় পানিপথের যুদ্ধে যদি মারাঠাশক্তি জয়ী হত তাহলে ভারতবর্ষের ইতিহাস কীরকম হত। অর্ধ-বাস্তব, অর্ধ-কাল্পনিক, অর্ধ-ঐতিহাসিক দৃষ্টিভঙ্গি মিলিয়ে তিনি তাঁর স্বপ্নের ভারতবর্ষের ইতিহাস প্রকাশ করেছেন; তিনি স্বপ্ন দেখেছেন মহারাষ্ট্র শক্তির নেতৃত্বে ভারতের ঐক্য ও পুনরুত্থানের। তিনি কল্পনায় যে ভাবী হিন্দু সাম্রাজ্যকে প্রত্যক্ষ করেছিলেন তার মূলে আছে তিনটি উপাদান : হিন্দুর পুনর্জাগরণ, হিন্দুর সাম্রাজ্য বিস্তার ও ব্রাহ্মণ্যত্বের উত্থান। বস্তুত, সামাজিক প্রবন্ধ গ্রন্থেও তিনি এই একই কথা বলেন আমাদের আলোচনায় আমরা তা দেখিয়েছি। এই কারণেই ভূদেব ভারতের জাতীয় স্বাস্থ্যের অবক্ষয় নিয়ে এত চিন্তিত ছিলেন, তিনি মনে করতেন বর্তমানকালে স্বল্প আহারের জন্য আমাদের শরীরের সমস্ত উপকরণের বিকৃতি ও অপকর্ষ ঘটেছে, অর্থাৎ ক্রমেই আমাদের জীবনীশক্তি কমে যাচ্ছে।২২ সামাজিক প্রবন্ধ বইটির শেষে ভূদেব নেতৃ প্রতীক্ষা নামে একটি অধ্যায় লেখেন। এই অধ্যায়ে তিনি স্বপ্ন দেখেছেন এমন এক মহান নেতার, যাঁর আবির্ভাব হবে আমাদের দেশে, যিনি জন্মাবেন আমাদেরই ঘরে। কাজেই দেশবাসীর পক্ষে একটা কর্তব্য ভূদেব নির্দিষ্ট করে দিয়েছেন যে, আপনার গৃহকে সর্ব্বতোভাবে সেই আবির্ভাবোন্মুখ দেবতার পবিত্র মন্দিরের ন্যায় প্রতিষ্ঠিত করিয়া রাখিতে হয়। [সা : ২৬০]। এই কারণেই তাঁর পারিবারিক প্রবন্ধ লেখা, তিনি পরিবার-জীবনের সংস্কারকে ধর্মীয় কর্তব্যের অঙ্গীকার করে দিয়েছিলেন। এর সঙ্গে যদি আচার প্রবন্ধ যোগ করি, তাহলে আমরা দেখব এই দু-টি বইয়ের মাধ্যমে ভূদেব নতুন করে বাঙালির গৃহসূত্র রচনা করতে উদ্যোগী হয়েছেন, যা প্রতিষ্ঠিত হয়েছিল ব্রাহ্মণ্যবাদী আদর্শে।

১. বঙ্গীয় সমাজবিজ্ঞান পরিষদ
বিশ শতকের তিরিশের দশকে সমাজ বিজ্ঞান নামে একটি বই প্রকাশিত হয় কলকাতা থেকে। বইটি প্রকাশের বছর হল ১৯৩৮ এবং বইটির অন্যতম সম্পাদক ছিলেন বিনয়কুমার সরকার, এ ছাড়া সম্পাদকমণ্ডলীতে আরও তেরোজনের নাম আছে।১ বইটির নামের সঙ্গে প্রথম ভাগ কথাটি ইঙ্গিত দেয় যে পরবর্তীকালে আরও কয়েকটি খণ্ড প্রকাশ করার পরিকল্পনা ছিল, কিন্তু তা আর হয়নি। প্রকাশক রমেশচন্দ্র চক্রবর্তী লিখেছেন বঙ্গীয় সমাজবিজ্ঞান পরিষদের প্রস্তাব ছিল যে সমাজবিজ্ঞান নাম দিয়ে তাঁরা একখানা পত্রিকা প্রকাশ করবেন, কিন্তু পরিষদের সভাপতি বিনয়কুমার সরকার বুঝতে পারেন বাংলা দেশে কোনো একটা নির্দিষ্ট বিজ্ঞান সম্বন্ধে সম্পূর্ণরূপে বৈজ্ঞানিক পত্রিকা সম্পাদন করা অত্যন্ত কঠিন, বস্তুত একপ্রকার অসম্ভব। তাই তিনি পরিকল্পিত পত্রিকার অন্তর্গত লেখাপত্র গ্রন্থাকারে প্রকাশ করার ব্যবস্থা করলেন।

বিনয়কুমার লিখেছেন ১৯৩২ সালের ৯ এপ্রিল আন্তর্জাতিক বঙ্গ পরিষদ প্রতিষ্ঠিত হয়। এর এক অন্যতম শাখার নাম ছিল সমাজবিজ্ঞান শাখা। কিন্তু আন্তর্জাতিক বঙ্গ পরিষদ-এর কর্মকাণ্ড অনেক বিস্তৃত ছিল, তাই পরিষদের পরিচালকেরা এক স্বতন্ত্র সমাজবিজ্ঞান পরিষদের কথা অনেকবার ভেবেছিলেন। ১৯৩৬ সালের ২৬ ডিসেম্বর বিনয়কুমারের Sociology in Bengal নামে একটি লেখা Education Gazette পত্রিকায় প্রকাশিত হয়। Education Gazette হল সেই বিখ্যাত পত্রিকা যেটি উনিশ শতকে ভূদেব মুখোপাধ্যায় সম্পাদনা করতেন। এই রচনাটি প্রকাশিত হবার পরই আন্তর্জাতিক বঙ্গ পরিষদ-এর পরিচালকরা স্বতন্ত্র সমাজবিজ্ঞান পরিষদ প্রতিষ্ঠার ব্যবস্থা করতে থাকেন। বঙ্গীয় সমাজবিজ্ঞান পরিষদ ১৯৩৭ সালের ১৪ এপ্রিল প্রতিষ্ঠিত হয়।

পরিষদের উদ্দেশ্য ও কার্যতালিকা এইরকম এইরকম ছিল : ১) সমাজ-বিজ্ঞানের জ্ঞানকাণ্ড ও কর্মকাণ্ড সম্পর্কে গবেষণা; ২) অনুসন্ধান-গবেষণার জন্য বাংলা ভাষাকে মুখ্য বাহনরূপে ব্যবহার করা; ৩) বাংলা ভাষায় সমাজবিজ্ঞান বিষয়ক পত্রিকা প্রকাশ করা; ৪) ভারতের অন্যান্য স্থানের সমাজবিজ্ঞানীদের সঙ্গে যোগাযোগ স্থাপন করা, ইত্যাদি। বোঝাই যায় বাংলা ভাষায় সমাজবিদ্যাচর্চাকে এঁরা একটা প্রধান কাজ বলে ভেবেছিলেন। বিনয়কুমার দাবি করেছেন যে পরিষদের চেষ্টায় ভিলফ্রেডো প্যারেটো, ফার্দিনান্দ টনিস, জর্জ সিমেল, লিওপোল্ড ফন ওয়াইজ, লিওনার্ড হবহাউস, পিট্রিম সোরোকিন প্রমুখ অনেক সমাজতাত্ত্বিকদের চিন্তা বাঙালি সমাজে প্রচলিত হয়েছে। তবে তিনি এও বলেছেন : ইয়োরামেরিকায় আজকাল যে দরের আর যে বহরের সমাজবিজ্ঞান আলোচিত হইতেছে তাহার তুলনায় বাংলা দেশের সমাজবিজ্ঞান চর্চা নেহাৎ নগণ্য।২ তিনি বলেছেন ফন ওয়াইজের মতানুসারে সমাজবিজ্ঞানকে সংকীর্ণভাবে নেওয়া যায়, আবার ইউরোপ ও আমেরিকার সমাজশাস্ত্রীদের রীতি মেনে এই বিদ্যার বহর বেশ কিছু বড়ো রাখাও চলতে পারে। তবে বঙ্গীয় সমাজবিজ্ঞান পরিষদ-এর ব্যবস্থায় কোনো রীতিকেই পুরোপুরি মেনে নেওয়া হয়নি। আলোচ্য বিষয় হাজার হাজার আর আলোচনা-প্রণালীও গণ্ডা-গণ্ডা এইরূপ ধরিয়া লওয়া হইয়াছে।৩

২. সমাজবিজ্ঞান কী?
বিনয়কুমার বলেছেন তিনি সমাজবিজ্ঞান শব্দটি খুব বিস্তৃত অর্থে গ্রহণ করেছেন। সমাজকে বুঝেছেনও খুব সহজসরলভাবে। বলেছেন লোকে-লোকে লেন-দেন নিয়ে সমাজ। যেখানে দুই বা বহু ব্যক্তির যোগ সেইখানেই সমাজ। তাই সমাজের ভিতর পড়ে হাজাররকম কাজ ও চিন্তা। বলাবাহুল্য এইরকম ঢিলেঢালা চিন্তা সমাজতত্ত্বে খুব কাজে নাও আসতে পারে। আবার অন্যদিকে জীবনচরিত সাহিত্যকেও এই বিজ্ঞানের অন্তর্গত করে নিয়েছেন। লিখেছেন : রাম বসুর প্রতাপাদিত্য চরিত্র (১৮০১) আধুনিক বাঙালির সমাজবিজ্ঞান বিষয়ক প্রথম গ্রন্থ। রাজীবলোচন ১৮০৫ সালে কৃষ্ণ-চরিত্র লিখিয়াছিলেন। এই বইও সমাজবিজ্ঞানের কোঠে স্থান পাইতে পারে।৪ এ বিষয়ে বলার এই যে সমাজবিদ্যাচর্চার প্রাথমিক স্তরে বিষয়ের সীমানা, পদ্ধতি, জ্ঞানতত্ত্ব সম্পর্কে একটা পরিষ্কার ধরণা থাকা আবশ্যক, না হলে বিষয়ের অগ্রগতি হয় না।

বিনয়কুমারের এই রচনার ইতিবাচক দিক হল তিনি ইসলামি রচনার প্রতি আমাদের দৃষ্টি আকর্ষণ করেছেন এবং জোর দিয়ে বলেছেন সমাজবিদ্যাচর্চায় এই বিষয়কে যুক্ত করতে হবে। তিনি ইসলামি রচনার যে বিস্তারিত তালিকা দিয়েছেন তার মধ্যে যাব না, শুধু তাঁর লেখা থেকে একটি দৃষ্টান্ত নেব। তিনি বলেছেন প্রথম মহাযুদ্ধ পরবর্তী সময়ে লুৎফর রহমান, আবুল কালাম আজাদ, রেজাউল করিম প্রমুখ লেখকগণ সমাজবিজ্ঞানের মজলিশে আলোচনাযোগ্য। এই প্রসঙ্গে তিনি সৌভাগ্য স্পর্শমণি গ্রন্থের কথা বলেছেন। দু-হাজার পৃষ্ঠার এই বিরাট বইটি ফারসি কিমিয়া সাউদৎ গ্রন্থের তর্জমা। বিনয়কুমার বলছেন বইটি নীতি, সমাজ ও দর্শন সম্বন্ধে বাংলা সাহিত্যে এক অপূর্ব গ্রন্থ। সাত খণ্ডে প্রকাশিত অনূদিত গ্রন্থ সম্পর্কে বিনয়কুমারের লেখা থেকে একটু লম্বা উদ্ধৃতি দিই : সৌভাগ্য-স্পর্শমণির বিভাগ সমূহ নিম্নরূপ : (১) দর্শন (আত্মদর্শন, তত্ত্বদর্শন, সংসার দর্শন, পরকালদর্শন); (২) এবাদৎ বা আনুষ্ঠানিক কর্তব্য (বিশ্বাস, বিদ্যার্জন ও অঙ্গশুদ্ধি, নামাজ, “জাকাৎ” বা দান, রোজা, হজ, কোরাণপাঠ, আল্লার “জেকের” বা স্মরণ, সময় বিভাগে কার্যবিভাগ); (৩) ব্যবহার (পান-আহার, বিবাহ, উপজীবিকা, হালাল, হারাম ও সন্দেহযুক্ত বিষয় সংসর্গ-বন্ধুত্ব, আত্মীয়, প্রতিবেশী, পিতামাতা, দাসদাসী, ইত্যাদি-নির্জনবাস, বিদেশভ্রমণ, সঙ্গীত ও সঙ্গীত মোহ, সৎকার্যে উপদেশ ও অপ্রিয় কার্যে নিষেধ, রাজ্যশাসন ও প্রজাপালন); (৪) বিনাশন (চরিত্রোন্নতিকর পরিশ্রম, লোভ, ভোজনস্পৃহা ও কামরিপু, বাক্যকথন, ক্রোধ, বিদ্বেষ ও ঈর্ষা, সংসারে আসক্তি, ধনাসক্তি, সম্মান লালসা, “রিয়া” বা প্রদর্শনেচ্ছা, অহঙ্কার, মোহভ্রম); (৫) পরিত্রাণ, “তেওবা” বা অনুতাপ, ধৈর্য এবং কৃতজ্ঞতা, ভয় এবং আশা, দারিদ্র ও বৈরাগ্য, সঙ্কল্প-একক্য ও প্রকৃত, প্রবৃত্তি পর্যবেক্ষণ, সদ্ভাব চিন্তন, আল্লার প্রতি ভরসা, প্রেম, অনুরাগ ও প্রসন্নতা, মৃত্যুচিন্তা)।৫ বিনয়কুমার বলেছেন এই বইয়ের মাধ্যমে ব্যক্তি ও সমাজ সম্পর্কে বাঙালির চিন্তাই স্পর্শ করা যায়। এই হিসাবে বাংলায় সমাজবিজ্ঞানের ঘরে ইয়ুসুফ আলি অভিনন্দিত হইবেন।৬

বিনয়কুমার ঠিকই বলেছেন যে, বাংলায় সমাজবিজ্ঞান স্কুল-কলেজের বাইরে আত্মপ্রকাশ করেছে। আমরা এই বইয়েও ঠিক একই কথা বলেছি। এই প্রসঙ্গে তিনি বেশ কিছু পত্রপত্রিকার কথা আলোচনা করেছেন, যেমন বঙ্কিমচন্দ্র সম্পাদিত বঙ্গদর্শন, যে পত্রিকা তাঁর মতে বাংলায় সমাজবিজ্ঞানের স্রোত জোরের সহিতই বহাইয়াছে।৭ আমরা সমাজবিদ্যা ও সমাজতত্ত্ব প্রচারে বঙ্গদর্শনের অবদান এই বইয়ের ভূমিকায় বিস্তারিত আলোচনা করেছি। বিনয়কুমার এই প্রসঙ্গে আরও যে পত্রিকার কথা উল্লেখ করেছেন তা হল সতীশচন্দ্র মুখোপাধ্যায় সম্পাদিত ডন পত্রিকা, যেটি ইংরেজি ভাষায় প্রকাশিত মাসিক পত্রিকা ছিল। তিনি বলেছেন ডন পত্রিকাও শিক্ষা প্রতিষ্ঠানের বহির্ভূত সমাজবিজ্ঞান গবেষণার একটা বড়ো রকম উৎস। বিনয়কুমার লিখেছেন পল্লীসমাজ, কুটির শিল্প, পেশাগত শ্রেণির বিভিন্নতা, জাতপাত, বর্ণ ও সম্প্রদায়ের উপর পত্রিকার বিশেষ আগ্রহ ছিল। এই প্রসঙ্গে তিনি জানিয়েছেন যে ডন পত্রিকাকে কেন্দ্র করে ১৯০৩ সালে ডন সোসাইটির জন্ম হয় এবং সতীশচন্দ্রের ছাত্র ও সহযোগীরূপে অনেকে এই পত্রিকা ও সোসাইটির মাধ্যমে তাঁদের প্রাথমিক গবেষণাকার্য শুরু করেন। এঁদের মধ্যে ছিলেন হারাণচন্দ্র চাকলাদার (কলিকাতা বিশ্ববিদ্যালয়), রাধাকুমুদ মুখোপাধ্যায় (লক্ষ্ণৌ বিশ্ববিদ্যালয়), রবীন্দ্রনারায়ণ ঘোষ (রিপন কলেজ), বিনয়কুমার সরকার (কলিকাতা বিশ্ববিদ্যালয়) এবং আরও অনেকে। তিনি বলেছেন সগোত্র এবং বন্ধু হিসেবে রাধাকমল মুখোপাধ্যায়কেও (লক্ষ্ণৌ বিশ্ববিদ্যালয়) ডন সোসাইটির অর্ন্তভুক্ত হিসেবে বিবেচনা করা যেতে পারে।

বিনয়কুমার লিখেছেন আমেরিকান স্যোসিওলজিকাল সোসাইটির মত একটা সমাজবিজ্ঞান বিষয়ক প্রতিষ্ঠান বাংলায়ও প্রয়োজন এবং বাঙালি শিক্ষিত সমাজের জন্য একটা খাঁটি সমাজবিজ্ঞান-বিষয়ক বাংলা পত্রিকাও প্রয়োজন। এইরকম বিবেচনা করেই তিনি ১৯৩৭ সালে বঙ্গীয় সমাজবিজ্ঞান পরিষদ প্রতিষ্ঠিত করেন। সমস্যা হল তাঁর সমাজবিজ্ঞানের ধারণার মধ্যে কাব্য, নাটক, গল্প, উপন্যাস, জীবনী সবই আছে। তিনি নিজেই বলেছেন, বর্তমান আলোচনায় সমাজবিজ্ঞান বিদ্যাকে অতি বিস্তৃতরূপে চৌহদ্দি দেওয়া হইয়াছে। কাজেই নানা প্রকার রচনা এই বিজ্ঞানের গণ্ডির ভিতর আসিয়া পড়িয়াছে।৮ মুশকিল হল বিষয়ের সীমানা সম্পর্কে সচেতন না হলে সমাজতত্ত্বের নিজস্ব কোনো আইডেনটিটি থাকে না।

এই বইয়ের অন্য একটি প্রবন্ধে সুবোধকৃষ্ণ ঘোষাল বলেছেন : যে বিদ্যা একাধিক ব্যক্তি বা দলের নানাপ্রকার ঘটনাবলীর কার্যকারণ-সম্বন্ধ নির্ণয় করে দেয় তাকে সমাজবিজ্ঞান বলা যেতে পারে।৯ তিনি বলেছেন, সমাজবিজ্ঞানের সঙ্গে প্রাণীবিজ্ঞানের সম্পর্ক আছে। জন্মগ্রহণ করবার পর মানুষ প্রভাবশূন্য অবস্থায় থাকে, তারপর মানুষ কী করে সমাজের সঙ্গে নিজের মনোবৃত্তি খাপ খাইয়ে চলতে চলতে একটা পরিবর্তনের মধ্যে দিয়ে অগ্রসর হয় এটাই সমাজবিজ্ঞানের আলোচনার বস্তু। আসলে প্রথম থেকেই সমাজবিজ্ঞান কোনো এক নির্দিষ্ট সংজ্ঞা নিয়ে জন্মগ্রহণ করেনি, ফলে সমাজবিজ্ঞানের সংজ্ঞা ও কাজ নিয়ে তিরিশের দশকেও বিভ্রান্তি থাকবে এ আর আশ্চর্য কী?

৩. বিনয়কুমারের সমাজতত্ত্ব
বইটি মূলত দুইভাগে বিভক্ত। একটি ভাগে সামাজিক প্রণালী, সামাজিক লেন-দেন ও সামাজিক গড়নের বিশ্লেষণ-সংক্রান্ত চোদ্দোটি রচনা আছে। অন্যভাগে আছে দেশি-বিদেশি সমাজচিন্তার ইতিহাস বিষয়ে দশটি রচনা। পরিশিষ্টে বঙ্গীয় সমাজবিজ্ঞান পরিষদ বিষয়ে বিস্তারিত তথ্য আছে। বইয়ের প্রথম বিভাগে বিনয়কুমার সরকারের চারটি প্রবন্ধ আছে : দরিদ্র-নারায়ণের সমাজশাস্ত্র, লোক-ঘনত্বের সামাজিক ফলাফল, দিগবিজয়ের ধর্ম ও সমাজ, এবং উন্নতি-অবনতি ও ভাঙন-গড়নের ধরণ-ধারণ। দারিদ্র নিয়ে প্রবন্ধে বিনয়কুমার দারিদ্র-পীড়িত জনগণের সেবার ক্ষেত্রে ভারত ও জার্মানির তুলনা করেছেন। জার্মানির দরিদ্র-নীতি আলোচনা করতে গিয়ে তিনি অনেক পরিসংখ্যান দিয়েছেন। অর্থাৎ ভাসাভাসা সমাজতত্ত্বের মাধ্যমে নয় প্রচুর তথ্যপ্রমাণের সাহায্যে তিনি নিজের মতের প্রতিষ্ঠা করতে চেয়েছেন। বিনয়কুমারের বক্তব্য হল, দারিদ্র-সেবার পুরোনো উপায়গুলি, যেমন দারিদ্র-আইন, দারিদ্র-কর, ইত্যাদি ইউরোপে বাতিল হয়নি, বরং নতুন মূর্তি গ্রহণ করেছে। ফলে জার্মানরা প্রতি বছর শীতের ছয় মাসে প্রায় ৩৭ কোটি টাকা খরচ করে যা বাংলা সরকারের মোট বার্ষিক ব্যয়ের (১২ কোটি টাকা) তিনগুণের বেশি। আমাদের দেশ দরিদ্র-সেবার জন্য সমাজ-বীমা বা দরিদ্র-কর, কোনো কিছুরই ধার ধারে না, আমরা এখনও নির্ভর করে আছি মান্ধাতার আমলের দানখয়রাত বা পরোপকারের মতো দরিদ্র-সেবার উপর। এই প্রথায় দাতা ও গ্রহীতার মধ্যে সম্পর্ক আছে, এ হল বিনয়কুমারের মতে ফার্দিনান্দ টনিস বর্ণিত গেইমিনশাফট-এর (gemeinschaft) অনুরূপ, যেখানে কমিউনিটি, পরিবার বা আত্মীয়তা প্রধান ভূমিকা পালন করে। অন্যদিকে জার্মান দরিদ্র-সেবার প্রথায় বিদ্যমান গেজেলশাফটের (gesellschaft) রাজত্ব বা সমাজের রাজত্ব। তিনি বলেছেন মালপত্র আদায়ের কড়াকড়ি, সঙ্ঘবদ্ধতার শক্তি, মিলিত ও যৌথ সেবার যুক্তিযোগের জন্য এই প্রথা মামুলি মুষ্টিভিক্ষা থেকে অনেক দূর চলে গেছে। বিনয়কুমার বলেছেন এই শীতের সাহায্যে জাতিবর্ণের কোনোরূপ বৈষম্য করা হয় না। ১৯১৪–১৫ সনে সাহায্য-প্রাপ্তদের তালিকায় ইহুদিদিগের সংখ্যা ২৯,১০৮। ইহার মধ্যে বৃহত্তর বর্লিনবাসী ১৩,৯১৮ জন। শেষে তিনি মন্তব্য করেছেন : হিটলার রাজের বহু কৃতিত্বের মধ্যে এই কাজটা (দরিদ্র-সেবা) বিশেষরূূপে উল্লেখযোগ্য।১০

এই প্রসঙ্গে বলি বিনয়কুমার সমাজতত্ত্ব এবং সমাজ-সংস্কারের মধ্যে পার্থক্য করতেন না, বা অন্যভাবে বলা যায় তাঁর সমাজতত্ত্বের ধারণার মধ্যে সমাজ-সংস্কারও ছিল এবং এই কারণেই তিনি দরিদ্র-সেবার মতো বিষয় নিয়ে আগ্রহী ছিলেন। তিনি এই যে তুলনামূলক পদ্ধতি অবলম্বন করেছেন সেটা তিনি শিখেছিলেন ব্রজেন্দ্রনাথ শীলের কাছ থেকে। ব্রজেন্দ্রনাথ কলকাতা বিশ্ববিদ্যালয়ে দর্শনের অধ্যাপক ছিলেন, বিনয়কুমার ব্রজেন্দ্রনাথের থেকে এই শিক্ষা পেয়েছিলেন যে, ভারতীয় প্রতিষ্ঠানগুলিকে তুলনামূলক পরিপ্রেক্ষিত থেকে অধ্যয়ন করতে হবে। আমরা দেখেছি তাঁর সমাজতত্ত্বের সংজ্ঞা অত্যন্ত বিস্তৃত ছিল। কিছুটা ব্রজেন্দ্রনাথের প্রভাবেই তিনি মনে করতেন সমাজতত্ত্ব যেমন সমাজ দর্শনের সঙ্গে সম্পর্কিত, তেমনি এর সম্পর্ক আছে সমাজ-সংস্কারের সঙ্গে। তিনি মনে করতেন সমাজতত্ত্ব তরুণ মনকে অন্য সংস্কৃতি সম্পর্কে সংবেদনশীল করে তোলার একটা উপায়, তাই তিনি বিশ্ববিদ্যালয়ে সমাজতত্ত্বকে এক কঠোর, অনমনীয় ডিসিপ্লন হিসেবে প্রতিষ্ঠিত করতে আগ্রহী ছিলেন না। ফলে তাঁর সমাজতত্ত্ব সম্পর্কে ধারণাকে তিনি কোনো দিনই প্রণালীবদ্ধ করেননি। তবে এই বইটি যখন সম্পাদিত হচ্ছে সেই সময় একটি লেখায় তিনি সমাজতত্ত্ব সম্পর্কে তাঁর ধারণা ব্যক্ত করেন, যা পরে তাঁর The Sociology of Population (১৯৩৬) গ্রন্থে মুদ্রিত হয়। তিনি সমাজতত্ত্বকে নিম্নলিখিত থিমে বিভক্ত করেন : ১) প্রাতিষ্ঠানিক সমাজতত্ত্ব (পরিবার, সম্পত্তি, রাষ্ট্র, মিথ, শিল্প ও কারুকর্ম, বিজ্ঞান, আচার-আচরণ, ভাষা); নৃতত্ত্ব ও ইতিহাস; সমাজ দর্শনের ইতিহাস; ২) মনস্তাত্ত্বিক সমাজতত্ত্ব, সামাজিক মনস্তত্ত্ব, সামাজিক প্রক্রিয়া ও সামাজিক প্রকরণ; ৩) ফলিত সমাজতত্ত্ব-মানুষের পুনর্গঠনের অধ্যয়ন, সামাজিক পরিকল্পনা, সমাজ পরিবর্তন।১১

ফলে এটা পরিষ্কার যে বিশ শতকের শুরুতে অন্য যে সমাজতত্ত্ববিদরা ছিলেন, তাঁদের মতো বিনয়কুমারও সমাজতত্ত্বকে সামাজিক-সংস্কার সম্পর্কে তাঁদের চিন্তাপ্রকাশের এক মাধ্যম হিসেবে ভাবতেন। বিনয়কুমার নিজে বিশুদ্ধ সমাজতত্ত্বে আগ্রহী ছিলেন না। যদিও তিনি যে সমাজতাত্ত্বিক দ্বারা প্রভাবিত হয়েছিলেন সেই লিওপোল্ড ফন ওয়াইজ (১৮৭৬–১৯৬৯) ছিলেন একজন ফর্মাল সমাজতাত্ত্বিক যিনি মনে করতেন সমাজতত্ত্বের বিষয় সীমাবদ্ধ থাকা উচিত বিমূর্ত সামাজিক প্রকরণ (forms) ও সম্পর্কের অধ্যয়নে। বিনয়কুমার অনেক বেশি আগ্রহী ছিলেন ফলিত সমাজতত্ত্বে, তিনি চাইতেন তাঁর সমাজতত্ত্ব ভবিষ্যৎ প্রগতি সম্পর্কে সুপারিশ করুক।

যদিও বিনয়কুমার খুব আবেগসহকারে ভারতের পরম্পরাগত প্রতিষ্ঠানের গতিময়তা এবং তাদের পুনর্নিমাণের প্রয়োজনীয়তার কথা লিখেছেন, তিনি কোনো কংক্রিট প্রতিষ্ঠানের ইমপিরিকাল অধ্যয়ন করেননি। ফলিত সমাজতত্ত্বে তাঁর আগ্রহ ছিল রাষ্ট্রগঠনে (state formation)। তিনি সামাজিক প্রতিষ্ঠান সম্পর্কে যা লিখেছেন তা যুক্ত ছিল ভারতের সার্বভৌমতার প্রশ্নের সঙ্গে। তিনি সেই সকল সমাজতাত্ত্বিকদের প্রতি আকৃষ্ট হন যাঁরা ভৌগোলিক রাজনীতি ও রাষ্ট্রগঠন নিয়ে মোটামুটি দার্শনিক রচনা লিখতেন। বিনয়কুমারের বিদ্যানুরাগ গঠিত হয়েছিল স্বদেশি আন্দোলনে (১৯০৫–০৭) অংশগ্রহণের মাধ্যমে, ডন সোসাইটির সঙ্গে সংযোগের মাধ্যমে। তিনি ডন সোসাইটির জাতীয়তাবাদী সেন্টিমেন্টের প্রতি বিশ্বস্ত থাকলেও তাঁর পথ ছিল র‍্যাডিকালি ভিন্ন। তিনি ভারতের সংস্কৃতির আধ্যাত্মিক স্বকীয়তার উপর জোর দেননি বরং তিনি ভারতের সংস্কৃতির বস্তুময়তা বা পজিটিভ ঝোঁক প্রদর্শিত করার চেষ্টা করেছেন। তাঁর যুক্তি ছিল এই ঝোঁক ভারতের স্বশাসনের বা স্বরাজের দাবিকে বৈধতা দেয়, একই সঙ্গে এও দেখায় যে পশ্চিম ভারতকে যে জগৎবিমুখ হিসেবে প্রতিরূপায়িত করে, তা উপনিবেশিক শাসনকে আরও যুক্তিসহ করার জন্য।

ডন সোসাইটির সদস্যরা যেমন ভারতীয় দর্শন এবং ঐতিহ্যিক সামাজিক সংগঠনের অধ্যয়ন করতেন, তেমনি পশ্চিমের দর্শন ও ইতিহাস নিয়েও পড়াশোনা করতেন। সতীশচন্দ্র ডন সোসাইটিতে যেসব বিষয় নিয়ে আলোচনার ব্যবস্থা করতেন তার বিভিন্নতা ও বৈচিত্র্য খুবই আকর্ষক ছিল। এইসব বিষয়ের মধ্যে ছিল ভগবৎ গীতা, ভারতীয় গ্রাম, স্বরাজের ঐতিহ্য, কান্ট ও হেগেলের দর্শন ইত্যাদি। বিনয়কুমার মনে করতেন পশ্চিমের বৌদ্ধিক ঐতিহ্যের প্রতি সচেতনতা, বাঙালি যুবকদের বৌদ্ধিক বিকাশের জন্য অত্যন্ত গুরুত্বপূর্ণ। এরজন্য তিনি জীবনের অনেকটা ব্যয় করেছেন ইউরোপীয় সমাজবিজ্ঞানীদের লেখাপত্রের অনুবাদ ও সমালোচনায়, যাতে তাঁদের চিন্তাভাবনা বাঙালির কাছে উপলব্ধ হয়। বাংলায় সমাজতত্ত্ব পঠনপাঠনের বিকাশে এবং বাংলা ভাষার সমাজতত্ত্বের উন্নয়নে এটা ছিল তাঁর এক বড়ো অবদান। তিনি তুলনামূলক সমাজতত্ত্ব আলোচনাকেও কংক্রিট চেহারা দিতে চেয়েছিলেন, আলাদা করে সামাজিক অর্থনৈতিক ও রাজনৈতিক দিকগুলিকে তথ্য ও রাশিকরণের (quantification) মাধ্যমে বিশ্লেষণ করে। তিনি চেয়েছিলেন এক অবজেক্টিভ স্ট্যান্ডার্ড প্রতিষ্ঠিত হোক, যার মাধ্যমে যথাযথ তুলনা সম্ভব হয়। সামাজিক সংস্কারে তাঁর আগ্রহ তাঁকে ফলিত সমাজতত্ত্ব সম্পর্কে কৌতূহলী করে তোলে এবং এর ফলেই তিনি দরিদ্র-সেবা, জনস্বাস্থ্য, অপরাধতত্ত্ব এবং পপুলেশনের সমাজতত্ত্বের মতো বিষয় নিয়ে চর্চা করেন।

তাঁর পরের লেখা লোক-ঘনত্বের সামাজিক ফলাফল রচিত হয়েছে তুলনামূলক বিশ্লেষণের মাধ্যমে। এই রচনায় তিনি বলতে চেয়েছেন লোক-ঘনত্বের কোনো অপটিমাম পরিমাণ হয় না, বা তা বিচ্ছিন্নভাবে নির্ধারণ করা যায় না। কোথায় লোক-ঘনত্ব বেশি বা কম হতে পারে নির্ভর করে নানাবিধ সমাজতাত্ত্বিক বা অর্থনৈতিক কারণে। তিনি লিখেছেন : উচ্চ ঘনত্বকে সকল সময়ে উচ্চ জনবলের চাপ রূপে ধরিয়া লওয়া যায় না। জনবলের চাপ উচ্চ হইলে প্রত্যেক জনপদের পক্ষে অতিরিক্ত লোকজন সরাইয়া ফেলিয়া স্বস্তির নিঃশ্বাস ফেলিতে হয়। কিন্তু উচ্চ ঘনত্ব থাকা সত্ত্বেও ঘটনাচক্রে জনপদ হইতে লোকজন সরাইয়া ফেলিবার আবশ্যকতা না হইতেও পারে। এমন কি উল্টটাই দেখা যাইতে পারে। অর্থাৎ উচ্চ ঘনত্বের মুল্লুকেও বিস্তর লোক-আমদানি হওয়া সম্ভব। অপর দিকে মাপজোকের বলে নিম্ন জনবল চাপ আর নিম্ন ঘনত্বের মধ্যেও ধাঁ করিয়া সাম্য-সম্বন্ধ স্থাপন করা চলিবে না। অর্থাৎ নিম্ন ঘনত্ব দেখিবামাত্র বাহির হইতে উপনিবেশিক আমদানি করিতে অগ্রসর হইলে বেয়াকুবি করা হইবে। কারণ নিম্ন ঘনত্বের মুল্লুকেও উচ্চ চাপ থাকা সম্ভব।১২ তিনি বলেছেন তথ্য ঘেঁটে দেখা যাচ্ছে আসাম ও বোম্বাই নিম্ন ঘনত্বের দেশ হয়েও বাইরের লোকজনদের আকর্ষণ করছে, অন্যদিকে বাংলা উচ্চ ঘনত্বের মুলুক হয়েও বহু বিদেশিকে ঠাঁই দিতে সমর্থ। তাঁর মতে কৃষি-প্রধান আসাম, শিল্প-প্রধান বোম্বাই এবং উচ্চ ঘনত্বের বাংলা, তিনটি প্রদেশেরই অর্থনৈতিক আকর্ষণী শক্তি আছে বলেই বাইরের লোক এই প্রদেশে আসতে প্রলুব্ধ হচ্ছেন, কাজেই তিনটে প্রদেশ এবিষয়ে এক শ্রেণিভুক্ত হয়েছে। ঘনত্বের দিক থেকে তারতম্য থাকা সত্ত্বেও এইসব প্রদেশে অভিবাসীদের সংস্থান করতে পারছে।

ডন সোসাইটির প্রতিষ্ঠাতা সতীশচন্দ্র মুখোপাধ্যায় স্বামী বিবেকানন্দের আদর্শ দ্বারা প্রভাবিত ছিলেন এবং স্বদেশি আন্দোলনের পরবর্তীকালে ভারতীয় আধ্যাত্মিকতার বদলে পজিটিভিজমের প্রতি বেশি জোর দেন। তিনি ভারতীয় আধ্যাত্মিকতার আধুনিক জগতে কী তাৎপর্য সে বিষয়ে বেশি মনোযোগ দেন। প্রথম জীবনে বিনয়কুমারের অবস্থান একই ছিল কিন্তু পরবর্তীকালে তিনি মনে করতেন ভারতীয় সভ্যতার এই পরিপ্রেক্ষিৎ আসলে একটা অবগুন্ঠন একটা অবভাস (appearance) যা ভারত বাইরের জগতের মুখোমুখি হবার সময় গ্রহণ করত, কিন্তু ভারতীয় সত্তার অন্তঃস্তলে আছে বস্তুবাদ। বিনয়কুমার মনে করতেন ভারতীয় সংস্কৃতি ও সভ্যতা এক লম্বা আদান-প্রদানের প্রক্রিয়ার মধ্যে দিয়ে গড়ে উঠেছে, যেখানে বিরোধ আছে, সংমিশ্রণ আছে, দূরত্ব বজায় রাখা আছে, আবার সাময়িক তুষ্টিকরণও আছে। তিনি মনে করতেন এই সংস্কৃতির প্রসারে যুক্ত ব্যক্তি, নেতা বা যাকে তিনি দিগবিজয়ী বলেছেন। এই গ্রন্থে তাঁর তৃতীয় লেখা দিগবিজয়ের ধর্ম ও সমাজ-এ হিন্দুধর্মের এই দিকটি নিয়ে তিনি আলোচনা করেছেন। তিনি বলেছেন হিন্দুধর্ম দিগবিজয়ের ধর্ম, অফুরন্ত আশার ধর্ম। বিবেকানন্দ হিন্দুধর্মের নতুন দিগবিজয়ের সূচনা করেছেন, আজ বাংলার হিন্দুকে নতুন দিগবিজয়ের কথা ভাবতে হবে। লিখেছেন : বাংলা দেশের ভিতরেই হিন্দুধর্মের দিগবিজয় আবশ্যক। নতুন-নতুন অনার্যকে আর্যের সিঁড়িতে আনিয়া খাড়া করা যাইতে পারে।১৩ বলেছেন সাঁওতাল, ওরাওঁ, খাসিয়া, গারো, ইত্যাদি আদিম জাতিকে হিন্দু সংস্কৃতির অন্তর্গত করার কাজ বাড়ানোও আবশ্যক। শেষে বলেছেন : সনাতন হিন্দুরা আজও ষোল আনা হিন্দু হইতে পারে নাই। প্রত্যেক হিন্দুকে পুরোপুরি হিন্দু হইতে হইবে। হিন্দুধর্মের গভীরতর আত্মপ্রকাশকেই বলিতেছি হিন্দু ধর্মের নতুন দিগবিজয়। অর্থাৎ তথাকথিত হিন্দু নরনারীকে খাঁটি ও গভীরতর হিন্দুধর্মে দীক্ষিত করার কথা বলিতেছি।১৪ ফলে বিনয়কুমারকে হিন্দু জাতীয়তাবাদী সমাজতাত্ত্বিকই বলতে হবে। তবে তাঁর হিন্দুধর্মের ধারণা গোঁড়া নয় বরং উদারনৈতিক। বলেছেন হিন্দুর জীবন থেকে ম্লেচ্ছ এবং অস্পৃশ্য বস্তু দু-টি বিদায় করতে হবে। রামকৃষ্ণের যত মত, তত পথ বাণী বাঙালি হিন্দুর মাথা কিছুটা পরিষ্কার করেছে। এর প্রভাবে আধ্যাত্মিক হিসেবে বাঙালি হিন্দু খানিকটা উদার হতে শিখেছে। বলেছেন ইসলামে যেমন হিন্দুত্ব আছে তেমনি হিন্দুত্বেও ইসলাম আছে। তবে মনে রাখতে হবে হিন্দুর ইসলাম-বিদ্বেষ তিরিশের দশকে খুব একটা তীব্র ছিল না, এটা তীব্র আকার ধারণ করে দেশভাগের পর এবং ক্রমশ এই বিদ্বেষের তীব্রতা বৃদ্ধিই পেয়েছে। সবশেষে বলেছেন : হিন্দু সাহিত্যে উপনিষৎ বেদান্ত আর গীতা যতদিন আছে ততদিন হিন্দুধর্ম দুনিয়ায় দিগবিজয়ের পর দিগবিজয় চালাইবেই চালাইবে। কেননা ইহার ভিতর আছে মানুষকে ব্যক্তিত্বনিষ্ঠ করার মন্ত্র। মানুষের স্বাধীনতা, মানুষের স্বরাজ ও স্বরাজ্য সিদ্ধি, এই সবই হইল উপনিষৎ-বেদান্ত-গীতার পক্ষে ডাল-ভাত স্বরূপ। . . . কাজেই হিন্দুধর্ম সকল তরফ হইতেই অমরতা লইয়া জন্মিয়াছে। ভবিষ্যতে ইহার মার নাই। বরং সর্বদাই হিন্দুধর্ম বাড়তির পথে চলিতে থাকিবে।১৫

৪. সামাজিক প্রণালী, সামাজিক গড়ন
গ্রন্থটির সম্প্রাদনায় বিনয়কুমারের প্রভাব খুব স্পষ্ট। যাঁরা লিখেছেন তাঁরা সকলেই বঙ্গীয় সমাজবিজ্ঞান পরিষদ-এর সদস্য, এবং অনেক লেখাই পরিষদের সভায় পঠিত হয়েছে। লেখাগুলির মধ্যে দিয়ে সমাজবিজ্ঞানের যে আকৃতি উঠে আসে তা বিনয়কুমারের চিন্তার সঙ্গে সামজ্ঞস্যপূর্ণ। হরিদাস পালিত তাঁর রকমারি সমাজ ও সভ্যতা রচনায় নানাবিধ সমাজের এক ঐতিহাসিক বিবরণ দিয়েছেন। অন্যদিকে নগেন্দ্রনাথ চৌধুরী ব্যক্তি ও সমাজ রচনায় অধিকারের ইতিহাস ও সমাজতত্ত্ব ব্যাখ্যা করেছেন। তিনি বলেছেন অধিকার জিনিসটা সমাজের সৃষ্টি। সমাজ যা সমর্থন করে না তা অধিকার পদবাচ্য হতে পারে না। সমাজের অমতে জোর করে অধিকার লাভ করা চলে না। অধিকার প্রবর্তনে রাষ্ট্রের ভূমিকা খুব গুরুত্বপূর্ণ, বেনথাম মনে করতেন রাষ্ট্রের অনুমতি ছাড়া অধিকার উৎপত্তিলাভ করতে পারে না, কিন্তু লেখক বলেছেন রাষ্ট্র যা খুশি, তা বিচার না করে সমাজ-প্রদত্ত কর্তব্যবুদ্ধির উপরই নির্ভর করে। প্রশ্ন হল এই যদি অবস্থা হয় তাহলে অধিকার নিয়ে কোনো আন্দোলন সম্ভব কী? অথচ আমরা জানি মানুষ লড়াই করে, আন্দোলন করে অধিকার অর্জন করে। লেখক কিছু কিছু অধিকারের কথা বলেছেন কিন্তু সামগ্রিকভাবে অধিকারের প্রশ্নটি আলোচনা করে উঠতে পারেননি। অধিকারের সঙ্গে এক বিস্তৃত বিষয়সমূহের সম্পর্ক আছে, যেমন, নাগরিকতা, সাম্য, ন্যায়, বৈধতা ইত্যাদি। অধিকার অক্রিয় (passive) বা সক্রিয় (active) দুই হতে পারে এবং সংজ্ঞিত হতে পারে দাবি হিসেবে অথবা ক্ষমতা, স্বাধীনতা বা নিরাপত্তা হিসেবে। অধিকার সম্পর্কে আলোচনা করতে গেলে এই ভিন্নতার কথা মনে রাখতে হবে। লেখকের অধিকারের ধারণা রক্ষণশীল ধারণা বলেই মনে হয়।

পঙ্কজকুমার মুখোপাধ্যায় লিখিত কয়েদখানার সমাজতত্ত্ব একটি তথ্যপূর্ণ রচনা। লেখক কয়েদখানাকে এক সংস্কারমূলক প্রতিষ্ঠান হিসেবে বিচার করেছেন এবং এই প্রসঙ্গে বেশ বিস্তারিতভাবে আমেরিকার কয়েদখানা, মেক্সিকোর কয়েদখানা, জার্মানির কয়েদখানা, ইতালি এবং সর্বশেষ ভারতীয় কয়েদখানা বিষয়ে আলোচনা করেছেন। লেখক বলেছেন শাস্তিকে প্রতিহিংসা হিসেবেই মানুষ দেখে এসেছে কিন্তু অপরাধীকে চিরদিন অপরাধী করে রাখলে, তার সংশোধনের ব্যবস্থা না রাখলে দণ্ডনীতির নীতিত্ব রইল কোথায়? মানবের মানবত্ব প্রকাশ হল কেমন করে? প্রকৃত কারণ নিরাকরণ করাই শাস্তিদানের মূল উদ্দেশ্য হওয়া বাঞ্ছনীয়। বস্তুত এই সংস্কারমূলক রচনা বিনয়কুমারের সমাজতত্ত্বের ধারণার অন্তর্গত বলেই বিবেচিত হবে।

রবীন্দ্রনাথ লোক-বাহুল্যের আতঙ্ক রচনা করেছেন বিনয়কুমারের লোক-ঘনত্ব নিয়ে প্রবন্ধের অনুসরণে। তিনি বলেছেন রাধাকমল মুখোপাধ্যায় এবং অন্যান্য বেশ কিছু অর্থনীতিবিদ একটা কথা জোর করে প্রচার করে আমাদের আতঙ্কিত করেছেন। কথাটা হল জন্মহার যেরকম বেড়ে চলছে তাতে দু-এক দশকের পর লোকের খাদ্য জুটবে না, কেননা লোকসংখ্যা যে অনুপাতে বাড়ছে খাদ্য-সংস্থান সে অনুপাতে বাড়ার সম্ভাবনা মোটেই নেই। লেখক বিনয়কুমারের Sociology of Population (১৯৩৬) গ্রন্থের বিচারপ্রণালী গ্রহণ করে বলছেন প্রতি বর্গমাইলে লোকসংখ্যা বাড়ছে কি কমছে দেখেই বলা যায় না যে অতিবৃদ্ধি বা অতিক্ষয় হচ্ছে। তার সঙ্গে দেখতে হবে মাথাপিছু আয় কমছে না বাড়ছে, জীবনযাত্রার ধারা নিকৃষ্টতর হচ্ছে না উৎকৃষ্টতর হচ্ছে। লেখকের হিসেব অনুযায়ী ইউরোপের অনেক দেশের তুলনায়ই ভারতের লোকবসতি ঘন নয়। তা ছাড়া একটা দেশের স্ট্যান্ডার্ড অফ লিভিং শুধু জন্মহার কমিয়ে বাড়ানো যায় না, এর জন্য চাই মাথাপিছু আয় বাড়ানো। দেশ যত সমৃদ্ধ হয়ে উঠবে মাথাপিছু আয়ও তত বাড়বে। শেষ অবধি তিনি যে সিদ্ধান্তে এসেছেন তা হল জন্ম-সংযমের কিছু মূল্য আছে, কিন্তু মাত্রা ছাড়ালেই জাতি ধ্বংস। ভারতের মতো নিরক্ষর জনসমাজে ব্যাপকভাবে বার্থ-কন্ট্রোলের আন্দোলন চালালে সুফলের চেয়ে কুফল বেশি। ভারতে অত্যধিক লোক বাড়ছে, এমন কথা মনে করার কোনো যুক্তিসঙ্গত কারণ নেই, এ ভয় অমূলক। খাদ্যাভাব হবার যে আশঙ্কা দেখা যাচ্ছে, চেষ্টা করে খাদ্য উৎপাদনের দ্বারা সে আশঙ্কা দূর করা চলে। শচীন্দ্রনাথ দত্তের কলিকাতার মগজ প্রবন্ধের বিষয়টি বেশ নজর করার মতো। কলকাতার লোকেরা কীভাবে এবং কী কী বিষয়ে ভাবনাচিন্তা করছেন তারই এক বস্তুনিষ্ঠ আলোচনা করবার চেষ্টা করেছেন লেখক। এক সপ্তাহের সংবাদপত্র থেকে সভাসমিতির বিজ্ঞপ্তি সংগ্রহ করে তিনি এ বিষয়ে জানতে চেয়েছেন। আলোচ্য সপ্তাহে দেখা যায় মোট ১০৬টি সভা হয়েছিল, এর মধ্যে ধর্ম সম্বন্ধীয় সভার সংখ্যা সর্বাপেক্ষা বেশি। কিন্তু লেখক বলছেন ধর্ম নিয়ে সভার সংখ্যাধিক্য নিয়ে এরকম ভাববার কারণ নেই যে কলকাতার মানুষ ধর্মচিন্তায় মগ্ন। অন্য সব বিষয়ে সভার সঙ্গে তুলনা করলে, লেখকের মতে, ধর্মসভার সংখ্যা আদৌ বেশি বলে তাঁর মনে হয়নি। শ্রমিকদের সভা তালিকায় দ্বিতীয় স্থান অধিকার করেছে। ফলে এরকম অনুমান করা চলে যে, শ্রমিকরা নিজেদের অধিকার সম্পর্কে সচেতন হয়ে উঠছে। শ্রমিকদের সভার পরে রাষ্ট্র সম্বন্ধীয় সভাগুলির স্থান। আলোচ্য সপ্তাহের দু-টি প্রধান রাষ্ট্র সমস্যার প্রতি লেখক দৃষ্টি আকর্ষণ করেছেন, একটি হল বন্দে মাতরম সংগীত সম্পর্কে, এবং অন্যটি হল আন্দামান বন্দিদের অনশন সম্ভাবনা সম্পর্কে। সাহিত্য, শিক্ষা, সমাজ, ইতিহাস সম্পর্কে আলোচনা খুবই কম। ফলে সভাসমিতিগুলি কলকাতার দাবিদাওয়া, চাহিদা, প্রয়োজনের কথা যতটা বলে, মস্তিষ্কের কথা ততটা বলেন না। লেখক অবশ্য আলোচনার শেষে এই সিদ্ধান্তে এসেছেন যে কলকাতার মগজ খুব সক্রিয়। লেখাটি যখন বঙ্গীয় সমাজ বিজ্ঞান পরিষদে পঠিত হয় তখন বিনয়কুমার সরকার মন্তব্য করেন যে, এই প্রবন্ধটি প্রমাণ করে দৈনিক খবরের কাগজ থেকে তথ্য সংগ্রহ করে সমাজবিজ্ঞানের গবেষণার এইরকম গবেষণা আরও ব্যাপকভাবে করলেই ভালো হয়।

সুশীলেন্দু দাশগুপ্তের লেখা জাতপাতের মাসিক পত্রিকা বিষয় হিসেবে অত্যন্ত গুরুত্বপূর্ণ কিন্তু বিষয়টি যে গবেষণার দাবি করে লেখকের সে সম্পর্কে কোনো ধারণা আছে বলে মনে হয় না। তিনি বিভিন্ন জাতির পত্রিকার তালিকা দিয়েই ক্ষান্ত থেকেছেন। বঙ্গীয় সমাজবিজ্ঞান পরিষদ-এ এই প্রবন্ধটি যখন পঠিত হয় তখন ভূপেন্দ্রনাথ দত্ত বলেন জাতিসমূহের উৎপত্তির অনুসন্ধান করলে জাতিগত সংকীর্ণতা দূর হতে পারে কারণ অনেক সময় দেখা যায় তথাকথিত উচ্চ জাতির উদ্ভব হয়েছে অতি নিম্নশ্রেণির জাতি থেকে। অনেক রাষ্ট্রনৈতিক সমস্যার সমাধানও এইভাবে হতে পারে। বিনয়কুমার সরকার বলেন সাধারণত লোকেরা গবেষণা বলতে বোঝে অতীতের বিষয় আলোচনা। কিন্তু বর্তমানের বিভিন্ন অন্দোলনের দিকেও চোখ ফেলা দরকার। একালের নিত্যনৈমিত্তিক ঘটনাও সমাজবিজ্ঞানের পক্ষে বিশ্লেষণের বস্তু। তিনি বলেন সমাজবিজ্ঞানসেবীরা বর্তমান, সমসাময়িক এবং সাম্প্রতিক কর্ম ও চিন্তাপ্রণালীর বিশ্লেষণে মনোযোগী হলে সমাজবিজ্ঞান পুষ্টিলাভ করবে। লেখকের রচনায় শুধুমাত্র ছোটো একটা তালিকা আছে, বিশ্লেষণও নেই, বিবরণও নেই।

দেবেশচন্দ্র দাশগুপ্ত পেশা-শিক্ষার রূপান্তর প্রবন্ধে সংক্ষেপে বাংলাদেশে পেশা-শিক্ষার ইতিহাস আলোচনা করেছেন। এর মধ্যে আছে চিকিৎসা শিক্ষা, ইঞ্জিনিয়ারিং শিক্ষা, কৃষিশিক্ষা, সংগীত শিক্ষা, আইন শিক্ষা, কারিগরি শিক্ষা ইত্যাদি। কিন্তু লেখক বলছেন অর্থকরী শিক্ষাকে প্রকৃতপক্ষে অর্থকরী করতে হলে বাংলাদেশে অনতিবিলম্বে ভোকেশন্যাল ও এডুকেশন্যাল গাইডেন্সের, অর্থাৎ পেশা-বাছাই ও বিদ্যা-বাছাই সম্পর্কে সহায়তা আবশ্যক। উপযুক্ত ছাত্রছাত্রীকে উপযুক্ত পেশা মনোনীত করতে ও শিক্ষালাভ করতে সহায়তা করাই পেশা-বাছাইয়ের প্রধান উদ্দেশ্য। সবশেষে লেখক বলেছেন বাংলাদেশে অর্থকরী শিক্ষার সম্প্রসারণ হলেও তা দেশের পক্ষে যথেষ্ট হবে না। কারণ আমাদের দেশে সুনিপুণ শ্রমিক বা কারিগরশ্রেণি নেই বললেই চলে। তাই ভারতবাসীকে যদি বৈদেশিক প্রতিযোগিতা থেকে বাঁচতে হয় তাহলে উপযুক্ত শিল্প শিক্ষার মাধ্যমে দেশে কারিগরশ্রেণি তৈরি করতে হবে।

বিনোদবিহারী চক্রবর্তী আশুতোষ মুখোপাধ্যায়কে শিক্ষা-সংস্কারক ও সমাজ-সংস্কারক হিসেবে মূল্যায়ন করেছেন তাঁর শিক্ষা-সংস্কারক ও সমাজ-সংস্কারক প্রবন্ধে। আশুতোষ যে কয়েকটি নীতিকে ভিত্তি করে শিক্ষা-সংস্কার করেছিলেন, সেগুলি হল : ১) পোস্ট-গ্র্যাজুয়েট অধ্যাপনা; ২) জ্ঞানের সব বিভাগে গবেষণা; ৩) বাংলা ভাষার মাধ্যমে উচ্চশিক্ষা দান; ৪) ব্যাপকভাবে সাধারণ শিক্ষাবিস্তার। তিনি স্ত্রী-শিক্ষার দ্বার চওড়া করে দিয়েছিলেন। শিক্ষা-সংস্কারের ফলে শিক্ষিতের সংখ্যা যেমন বৃদ্ধি পেয়েছে দেশে সীমাবদ্ধ চাকরির ক্ষেত্রে অসংখ্য চাকরিপ্রার্থীর ভিড় জমে উঠেছে। লেখক বলছেন এই ভিড় এই হুড়োহুড়ি খুব শুভ লক্ষণ এ বিষয়ে কোনো সন্দেহ নাই। কেননা লোকের অভাব আগেও ছিল এখনও আছে। কিন্তু আগে অভিযোগ ছিল না এখন অভিযোগ দেখা দিচ্ছে। লেখক প্রশ্ন করেছেন স্বদেশি আন্দোলনের জোয়ারটা বাড়িয়ে দিচ্ছে কারা? বিশ্ববিদ্যালয়ে পাশ হওয়া বা ফেল হওয়া শিক্ষিত বেকার। লেখকের মতে আমাদের বাংলাদেশেও শিক্ষিত বেকারেরাই নবীন আর্থিক ও সামাজিক ভাঙ্গন-গড়নের এক বিপুল যন্ত্রস্বরূপ কাজ করছে।

বিনয়কুমার সরকার এই গ্রন্থে অপরাধ ও শাস্তির আকার-প্রকার বিষয়ে একটি প্রবন্ধ লিখেছেন। তথ্যমূলক এই প্রবন্ধে তিনি আঠেরো শতক থেকে শুরু করে বর্তমান কাল অবধি অপরাধতত্ত্ব নিয়ে নানাবিধ তর্কবিতর্কের উল্লেখ করেছেন। আঠারো শতকে অপরাধীর দণ্ড ও কারাপ্রথার সংশোধনের কথা প্রথম আলোচনায় আসে। বলা হয় দণ্ডনীতির উদ্দেশ্য শোধ-তোলা বা প্রতিহিংসা চরিতার্থ করা নয়, এর উদ্দেশ্য হল সংশোধন করা। কারাগারে সকলে একসঙ্গে মিশে জোট পাকায়, তাই আমেরিকায় আলাদা আলাদা খুপরি-বিশিষ্ট সেলুলার জেলের প্রবর্তন হল। ইউরোপেও ক্রমশ এই রীতির চলন হল। ১৮২৫ সালে শিশু-সংশোধনাগারের সৃষ্টি হল আমেরিকায়। এ ছাড়া আমেরিকায় অনির্দিষ্ট কালের জন্য সাজা প্রথার প্রবর্তন হয়। অর্থাৎ কয়েদির কার্যকলাপ, আচার-ব্যবহার মতিগতি পর্যবেক্ষণ করা হয়, যদি প্রমাণ পাওয়া যায় তার স্বভাব শুধরেছে তাহলে আর তাকে জেলে পচতে হয় না। ১৭৬৪ থেকে ১৮৭৫ সাল অবধি সময়কে বিনয়কুমার অপরাধ তত্ত্বের ইতিহাসের ক্লাসিক যুগ বলেছেন।

এর পরের পর্ব হল ১৮৭৬ সাল থেকে ১৯০০ সাল অবধি, যাকে লেখক বস্তুনিষ্ঠ অপরাধতত্ত্বের যুগ বলেছেন। ক্লাসিক মতবাদ মনে করত অপরাধীও আসলে মানুষ, শিক্ষা ও সাহায্য দিয়ে তার মনুষ্যত্বকে জাগিয়ে তুললে তার অপরাধ প্রবৃত্তি দূর হয়ে যাবে। ইতালির দার্শনিক চেজারে লমব্রোজো (১৮৩৬–১৯১০) তাঁর অপরাধের সমাজতত্ত্ব সম্পর্কিত রচনায় লিখলেন ক্লাসিক মতবাদ ভাবুকতাময় ও অতিপ্রত্যাশী। তিনি বললেন অপরাধের পেছনে এমন সব বাস্তব, শারীরিক ও রক্তগত প্রভাব কাজ করে যার উপর মানুষের নিজের কোনো হাত নেই। অপরাধের প্রবৃত্তি মানুষের স্বভাবগত বা রক্তগত, শুধু শাস্তির ভয়ের সাধ্য নেই তাকে সংযত করে রাখে। শিক্ষার জোরেও অপরাধীর মন ফেরানো সম্ভব নয় বরং শিক্ষা তাকে অপরাধের নতুন নতুন কলাকৌশল শেখাবে। অতএব অপরাধীকে সংশোধনের কোনো সহজ উপায় উদ্ভাবনের চেষ্টা নিতান্তই বৃথা। লমব্রোজোর ভক্তদের মধ্যে ছিলেন ইংরেজ যৌনতাত্ত্বিক হ্যাভলক এলিস (১৮৫৯–১৯৩৯) যিনি ১৮৯০ সালে The Criminal বইটি লেখেন। তাঁর বিরোধীদের মধ্যে ছিলেন জার্মান সমাজতাত্ত্বিক ফ্রানৎস ফন লিজট (১৮৫১–১৯১৯)।

বিনয়কুমার নিজেও অপরাধতত্ত্ব নিয়ে লিখেছেন। তাঁর লেখা The Political Institutions and Theories of the Hindus (১৯২২) বইতে তিনি প্রাচীন ভারতীয় অপরাধ ও দণ্ডনীতির সম্বন্ধে আলোচনা করেছেন। তাঁর অন্য আর একটি বই Political Philosophies Since 1905 (১৯২৮)-এর পর প্রকাশিত হয়। এখানেও আধুনিক অপরাধতত্ত্বের মতবাদ এবং রাষ্ট্রনীতি ও সমাজনীতির উপর তার প্রভাব নিয়ে তিনি আলোচনা করেছেন। এই প্রবন্ধে তিনি শুধু বিভিন্ন তত্ত্বের ঐতিহাসিক বিবরণ দিয়েছেন নিজের কোনো মন্তব্য ছাড়াই, তাই সমাজতাত্ত্বিক হিসেবে নানাবিধ অপরাধতত্ত্ব বিষয়ে তাঁর সম্মতি বা অসম্মতির কথা কিছু জানা যায় না।

সামগ্রিকভাবে এই বইয়ের প্রথম অংশ পড়লে মনে হয় সমাজ-সংস্কারের কথা বেশি আছে, সমাজতত্ত্বের কথা কম। বিনয়কুমারের সময় সমাজতত্ত্ব, সামাজিক ও রাজনৈতিক দর্শন এবং সমাজ-সংস্কারের মধ্যে সেভাবে পার্থক্য টানা হত না, যেমন আজকের দিনে হয়। অপরাধতত্ত্বও আজকের দিনে একটা আলাদা বিষয় হিসেবে গণ্য হয়। ক্রমবর্ধিত পেশাদারিত্ব আজকে সমাজতত্ত্বের এক স্বতন্ত্র পদ্ধতিগত সরঞ্জামের কথা বলে, যেমন নিবিড় ফিল্ডওয়ার্ক, সার্ভে টেকনিক ইত্যাদি। একই সঙ্গে উদ্ভব হয়েছে নানাবিধ তাত্ত্বিক মডেল যা সমাজে ঘটমান বিষয়ের ব্যাখ্যা চায় সমাজজীবনের গণ্ডির মধ্যে থেকে, কোনো মনস্তাত্ত্বিক বা ভারততাত্ত্বিক জ্ঞানের পরিসর থেকে নয়। যে রচনাগুলি আলোচনা করলাম তার থেকে এটা পরিষ্কার যে এগুলি মূলধারার ভারতীয় সমাজতত্ত্বের জ্ঞান সম্পর্কে আমাদের খুব বেশি জানায় না। একথা বিনয়কুমারের রচনা সম্পর্কেও সত্য।

কিন্তু আমরা যদি ভারতবর্ষে সমাজতত্ত্বের বিকাশের ইতিহাস পর্যালোচনা করি, এবং যদি অনুসন্ধান করি ভারতের বিভিন্ন বিশ্ববিদ্যালয়গুলিতে সমাজতত্ত্ব কী আকৃতি গ্রহণ করেছে, তাহলে আমরা দেখব প্রতিটি ডিপার্টমেন্ট কোনো-না-কোনো ভাবে তাদের প্রতিষ্ঠাতাদের উত্তরাধিকার বহন করে চলেছে। প্রতিষ্ঠাতারা প্রথমে সমাজতত্ত্বকে যেভাবে কল্পনা করেছিলেন তার ছাপ মিলিয়ে যায়নি। এইভাবে বিচার করলে আমরা বিনয়কুমারের গুরুত্ব বুঝতে পারি। তিনি যে-সময় সমাজতত্ত্বের আঙিনায় প্রবেশ করেছিলেন তখন সমাজতত্ত্ব একটা অঘনীভূত বিষয় ছিল। এ ছাড়া ভারতীয় সমাজতত্ত্ব এক সমরূপী (homogenous) বিষয় নয়, এর বহু শাখা-প্রশাখা আছে যা বিভিন্ন বিশ্ববিদ্যালয়ের পাঠচক্র থেকে জানা যায়। বিনয়কুমার ও তাঁর সহকর্মীরা এই কারণে ভারতের সমাজতত্ত্বের ইতিহাস গুরুত্বপূর্ণ। শুধুমাত্র এই কারণে নয়, তাঁরা এটাও প্রদর্শিত করেছিলেন কীভাবে ভারতীয় সমাজতত্ত্ব ভারতকে বুঝতে সক্ষম। তাঁরা নিজেদের সমাজতত্ত্বের শিকড়ে গ্রথিত করে ইংরেজ শাসনে ভারতের আধুনিকতার দাবি করতে পেরেছিলেন। তাঁরা সমাজতত্ত্বকে ব্যবহার করেছিলেন প্রাচ্যবিদ্যার (orientalism) বিরোধিতার উদ্দেশ্যে এবং বর্তমান ভারতের কাছে এই হল তাঁদের অবদান।

৫. সামাজিক দর্শন, রাজনৈতিক দর্শন
আগেই বলেছি বঙ্গীয় সমাজবিজ্ঞান পরিষদ-এর কর্মকাণ্ডে সামাজিক দর্শন ও দর্শনমূলক ইতিহাসকে খুব গুরুত্ব দেওয়া হয়েছে। সমাজ বিজ্ঞান গ্রন্থের দ্বিতীয় অর্ধে তাই আমরা সমাজচিন্তা ও দর্শন বিষয়ক বেশকিছু প্রবন্ধ দেখতে পাই। বইয়ে এই অংশের নাম দেওয়া হয়েছে দেশী-বিদেশী সমাজচিন্তার ইতিহাস। বইয়ের দ্বিতীয়ার্ধে প্রথম লেখা হল নরেন্দ্রনাথ লাহার কৌটিল্যের রাজনৈতিক আদর্শ। লেখক বলেছেন বর্তমানকালে অনেক ঐতিহাসিক মনে করেন যে কৌটিল্যের রাষ্ট্রবাদ কোনো নৈতিক ভিত্তির উপর প্রতিষ্ঠিত নয়। অসাধুতা, বিশ্বাসভঙ্গ ও অহেতুক আক্রমণই এর মূল নীতি। কিন্তু লেখকের মত হল এই গ্রন্থের মূলনীতি বিশ্লেষণ করলে বোঝা যায় যে প্রজাবর্গের সমষ্টিগত হিতই কৌটিল্যের মুখ্য উদ্দেশ্য। অকারণ যুদ্ধবিগ্রহ কৌটিল্যের অনভিপ্রেত। কৌটিল্যের উপদেশের মর্ম হল যখন অন্যান্য কারণে যুদ্ধ অনিবার্য হয়ে উঠবে, তখন যথেষ্ট শক্তি সঞ্চয়ের পর নিজেকে শত্রুর চেয়ে বেশি বলসম্পন্ন বুঝতে পারলে যুদ্ধ করা যেতে পারে। অর্থশাস্ত্র-এ তিনরকমের আক্রমণকারীর নাম আছে : ধর্ম্মবিজয়ী, লোভবিজয়ী ও অসুরবিজয়ী, আক্রান্ত ব্যক্তি নত হলেই ধর্ম্মবিজয়ী রাজা তাঁর অপকারের চেষ্টা থেকে বিরত হন। অর্থসংগ্রহ ও দেশবিজয়ে লোভবিজয়ীর লোভ; সে আকাঙ্খা পূর্ণ হলে তিনি আর আক্রমণ করেন না। কিন্তু অসুরবিজয়ীর কোনো কিছুতেই তৃপ্তি নেই। লোভবিজয়ী এবং অসুরবিজয়ী রাজারা যে কৌটিল্যের নিন্দাভাজন তা ওদের নামকরণেই প্রকাশ পেয়েছে। লেখকের মূল বক্তব্য হল কৌটিল্য অকারণ যুদ্ধ-বিগ্রহ, অনুচিত বলপ্রয়োগ এবং অপরের প্রতি অন্যায্য আচরণ করতে উপদেশ দেন সুতরাং তাঁর রাষ্ট্রীয় আদর্শে কোনো নৈতিক ভিত্তি নেই এরকম বলা অনুচিত।

শচীন্দ্রনাথ দত্ত সমাজচিন্তায় ফরাসি ত্রিবীর : বোদাঁ, মঁতস্কিয়ো ও রুসো রচনায় তিনজন ফরাসি দার্শনিক ও সমাজচিন্তকদের মূল চিন্তাধারার এক সংক্ষিপ্ত বিবরণ দিয়েছেন। জাঁ বদ্যাঁ (Jean Bodin, ১৫৩০–৯৬) ছিলেন ফরাসি দার্শনিক, তাঁর দু-টি বিখ্যাত গ্রন্থ হল Six Books of a Republic (১৫৭৬) এবং Method for an Easy Comprehenson of History (১৫৬৬)। লেখক বদ্যাঁ বর্ণিত সার্বভৌমতার সংজ্ঞা, ন্যাচরাল ল, রাষ্ট্রের ঐশ্বর্য্য, কে নাগরিক এবং রাষ্ট্র ও শাসনতন্ত্রের প্রভেদ প্রভৃতি বিষয় সম্পর্কে একটা ধারণা দিয়েছেন। এরপর তিনি শার্ল-লুই মতেসকিয়্য (Charles-Louis Montesquieu, ১৬৮৯–১৭৫৫) সম্পর্কে আলোচনা করেছেন। মতেসকিয়্যর সময়ের পারিপার্শ্বিক পরিস্থিতি সম্পর্কে লেখক বলেছেন বিলেতের বিপ্লবের (১৬৮৮) স্মৃতি তখনও সকলের মনে জেগে আছে। জন লক প্রচারিত স্বাধীনতার বাণী ইউরোপে এক নতুন সাড়া এনে দিয়েছে। অধিকন্তু ১৭১৫ সালে ফরাসিদের জবরদস্ত রাজা চতুর্দশ লুইয়ের মৃত্যুর পর স্বেচ্ছাচারিতার বিরুদ্ধে এক বিরাট আন্দোলন শুরু হয়ে গেছে। মতেসকিয়্যর মন কিন্তু এই বিপ্লবী উদ্দামতার পক্ষে সায় দিল না, যেভাবে সাড়া দিল রুসোর চিন্তা। মতেসকিয়্য ছিলেন সংস্কারের পক্ষপাতী, বিপ্লবের নয়। মতেসকিয়্যর বিখ্যাত বই হল The Spirit of the Laws (১৭৪৮), যেখানে তিনি স্বাধীনতা সম্পর্কে আলোচনা করেছেন। বলেছেন : নিজের বিশ্বাস অনুযায়ী কাজ করছি এই বিশ্বাসই স্বাধীনতার সার বস্তু।১৬ তাঁর মতে রাষ্ট্রিক স্বাধীনতার জন্য শাসন-ক্ষমতার বিভাগ একান্ত প্রয়োজনীয়। রাষ্ট্র-ক্ষমতা ত্রিবিধ : আইন-প্রণয়ন ক্ষমতা, শাসন ক্ষমতা ও বিচার ক্ষমতা; তাঁর মত ছিল একই হাতে এই তিন প্রকার ক্ষমতার সমাবেশ হওয়া স্বাধীনতার বিরোধী। উল্লেখ করা যেতে পারে মতেসক্যিয়র চিন্তার দ্বারা আমেরিকার শাসনতন্ত্র বিশেষভাবে প্রভাবিত হয়েছিল। আমেরিকায় আইন প্রণয়নক্ষমতা, শাসন ক্ষমতা ও বিচার ক্ষমতা পরস্পরের থেকে পৃথক রাখা হয়েছে।

জাঁ জাক রুসোর (১৭১২–৭৮) বিখ্যাত বই Social Contract প্রকাশিত হয় ১৭৬২ সালে। রাজনৈতিক দার্শনিক থমাস হবস (১৫৮৮–১৬৭৯) বলেছিলেন প্রাকৃতিক অবস্থায় প্রত্যেক মানুষ তার ক্ষমতার বাসনা চরিতার্থ করবার জন্য উন্মত্ত। এরপর মানুষ যখন চাষবাস আরম্ভ করল তখন বলবান দুর্বলের উপর প্রভুত্ব করবার সুযোগ পেল এবং ধনী ও দরিদ্রের প্রভেদ সৃষ্টি হল। কলহ, যুদ্ধ, অত্যাচার, অনাচারের সূত্রপাত হল। এই অবস্থা থেকে পরিত্রাণ পাবার জন্যে রাষ্ট্রের প্রতিষ্ঠা। এই রাষ্ট্র গঠিত হয়েছে এক চুক্তির ভিত্তির উপর। চুক্তি হল ব্যক্তি ও সমাজের মধ্যে, এই চুক্তির নাম হল সামাজিক চুক্তি। এই চুক্তি অনুসারে প্রত্যেক ব্যক্তি তার ক্ষমতা ও স্বাধীনতা সমাজকে দান করল। কিন্তু ব্যক্তি-বিশেষ যে এর ফলে নিঃস্ব হয়ে গেল তা নয়। তারা যা দান করল তা পূর্ণ ক্ষমতায় ফিরে পেল নিরাপত্তা ও স্থায়িত্বের মধ্য দিয়ে। রুসোর মতে সামাজিক চুক্তির ফলে প্রত্যেক ব্যক্তি তার স্বতন্ত্র ইচ্ছাশক্তি (will) সমাজকে দান করে। এইভাবে সকল ব্যক্তির ইচ্ছাশক্তির সমন্বয়ে একটা কালেক্টিভ উইল বা সমষ্টিগত ইচ্ছাশক্তির সৃষ্টি হয়। রুসো বলেছেন এই সমষ্টিগত ইচ্ছাশক্তি সমাজের সকলের ইচ্ছাশক্তির যোগফল নয়, এর এক স্বাধীন স্বতন্ত্র সত্তা আছে। রুসো বলেছেন এই সমষ্টিগত ইচ্ছাশক্তি হল শাসনতন্ত্রের ভিত্তি এবং গণতান্ত্রিক অধিকারের এক মডেল।

লেখক বলেছেন এই তিনজন চিন্তাবিদের ভাবনার মধ্যে একটা যোগসূত্র আছে। বঁদ্যা যে সময় লিখছিলেন সে সময় রাষ্ট্র সুপ্রতিষ্ঠিত হয়নি। সেইজন্য তিনি তাঁর চিন্তার মাধ্যমে রাষ্ট্রের প্রতিষ্ঠার চেষ্টা করেছিলেন। রাষ্ট্র সুদৃঢ়ভাবে প্রতিষ্ঠিত হলে জনসাধারণের জন্য স্বাধীনতার সমস্যার সমাধান করা আবশ্যক হয়। এই সমস্যার দিকে মনোযোগ দিলেন মতেসকিয়্য ও রুসো। এইভাবে রাষ্ট্রতত্ত্বের দু-টি প্রধান সমস্যা, রাষ্ট্রের আধিপত্য ও জনসাধারণের স্বাধীনতা এই দুই আলোচনা প্রতিষ্ঠা লাভ করে। লেখক তাঁর রচনায় এই বিষয়টিকেই খুব সুন্দরভাবে তুলে ধরেছেন।

বঙ্গীয় সমাজবিজ্ঞান পরিষদ-এর সদস্যদের আলোচনায় এবং লেখায় পশ্চিমের সমাজদর্শনের নানাদিক ও বৈচিত্র্য তুলে ধরা হয়েছে। এই বিষয়গুলি নিয়ে বিশদ আলোচনার এখানে প্রয়োজন নেই, শুধু গ্রন্থে প্রকাশিত কয়েকটি লেখার উল্লেখ করি। দেবেশচন্দ্র দাশগুপ্ত বিলাতি শিক্ষায় সমাজ-সমস্যা রচনায় ইংরেজদের শিক্ষাধারায় সামাজিক আদর্শের ক্রমবিকাশ আলোচনা করেছেন এবং এই প্রসঙ্গে জন লক, জন মিল্টন, হারবার্ট স্পেন্সার প্রমুখের শিক্ষাতত্ত্বের বিশ্লেষণের ভিত্তিতে সামাজিক আদর্শ সম্বন্ধীয় চিন্তাধারার গতি বুঝতে চেয়েছেন। হুমায়ুন কবির কান্ট-দর্শনে ব্যক্তি-স্বাধীনতা ও কর্তব্যবোধ রচনায় বলেছেন কান্টের দর্শনে কর্তব্যবোধ মানবাত্মার স্বাধীনতার প্রকাশ, কারণ যা করছি তা ছাড়া অন্য কিছু করা যে সম্ভব ছিল না এই হল কর্তব্যবোধের ভিত্তি। যা ঘটেছে তাকে অবশ্যম্ভাবী বললে কর্তব্যবোধের কোনো অর্থ থাকে না, কারণ বিভিন্ন কর্মপদ্ধতির মধ্যে স্বাধীনভাবে একটিকে বেছে নিতে পারলেই কর্তব্য অকর্তব্যের কথা ওঠে। কর্তব্যবোধ তাই ব্যক্তি-নিরপেক্ষ অথচ মানবাত্মার স্বাধীনতার উপর প্রতিষ্ঠিত। হুমায়ুন কবিরের এই লেখাটি কৃতিত্বের দাবি রাখে এইজন্যও যে বাংলা ভাষায় কান্ট নিয়ে বস্তুত কিছুই লেখা হয়নি, এই লেখাটি সেই বিরলতম রচনার একটি। বিনয়কুমার নিজে জার্মান দার্শনিক, ঐতিহাসিক ইয়োহান গটফ্রিট হ্যের্ডার-এর (১৭৪৪–১৮০১) চিন্তাধারার অনুরাগী ছিলেন। মন্মথনাথ সরকার জাতীয়তার ঋষি হার্ডার রাচনায় বলেছেন গত ত্রিশ-বত্রিশ বৎসর কাল ধরিয়া বিনয়বাবু বঙ্গবাসীদের সহিত পাশ্চাত্যের অদ্বিতীয় চিন্তাবীর হার্ডারের পরিচয় ঘটাইবার জন্য চেষ্টা করিয়া আসিতেছেন।১৭ লেখক এই প্রসঙ্গে হ্যের্ডার বর্ণিত জাতীয় চিত্ত, জাতীয়তা ও বিশ্বজনীনতা এবং ইয়োহান গটলিপ ফিখটের (১৭৬২–১৮১৪) উপর হ্যের্ডারের প্রভাব নিয়ে আলোচনা করেছেন। লেখকের মতে এক একটি জাতি ও রাষ্ট্রের নাগরিক আন্তরিক আধ্যাত্মিক বন্ধনে একত্রে সমাবিষ্ট হয়, এই ধারণা ফিখটে হ্যের্ডারের থেকেই পেয়েছিলেন।

এই প্রবন্ধ সম্পর্কে বিনয়কুমার যা বলেছিলেন সেটা উল্লেখযোগ্য। প্রবন্ধ পাঠ শেষে বিনয়কুমার বলেছিলেন এতদিনে বাংলা ভাষায় হ্যের্ডার সম্বন্ধে একটা প্রবন্ধ প্রণীত হল এটা আনন্দের কথা। তিনি হ্যের্ডার সম্বন্ধে কিছু কথাবার্তা বলেছেন মাত্র কিন্তু হার্ডার সম্বন্ধে একটা সুসম্বদ্ধ রচনা আজ পর্যন্ত এই হাতে বাহির হয় নাই। বঙ্গীয় সমাজবিজ্ঞান পরিষদের বৈঠকে একটা প্রবন্ধের উৎপত্তি উল্লেখযোগ্য সন্দেহ নাই। প্রবন্ধটা ছোটো, কিন্তু ইহার ভিতর হার্ডারকে কিছু-কিছু পাকড়াও করা সম্ভব।১৮ তিনি বলেছেন ১৯০৫ সালে যখন স্বদেশি আন্দোলন শুরু হয় তখন জাতীয়তা, জাতীয়চিত্ত আমাদের আটপৌরে চিজ ছিল, কিন্তু সেইসময় হ্যের্ডার বা ফিখটের কথা শোনা যেত না, কারণ এই চিন্তা সাধারণ পশ্চিমের চিন্তা বলে বাঙালি জেনেছিল, এর উৎপত্তি যে জার্মানিতে এটা বাঙালি জানত না। উনিশ শতকের শেষ পর্বে যেসব ইউরোআমেরিকার চিন্তাবিদদের রচনা ভারতের বিশ্ববিদ্যালয়ে প্রচারিত হত তাঁরা সকলেই প্রায় অল্পবিস্তর হ্যের্ডারের শিষ্য। ইংরেজ পণ্ডিত হেনরি মেইন (১৮২২–১৮৮৮) ও জন স্টুর্য়াট মিল (১৮০৬–১৮৭১) সেকালের ভারতে খুব প্রসিদ্ধ ছিলেন, কিন্তু তাঁরাও হ্যের্ডার-মণ্ডলের অন্তর্গত ছিলেন। তাই হ্যের্ডারের নাম না জানলেও বাঙালি হ্যের্ডারের কাজ সম্পর্কে ওয়াকিবহাল ছিলেন। তাই ১৯০৫ সালের ভাব ও চিন্তারাশির মধ্যে জাতীয় চিত্ত, ভারতীয় আদর্শ ইত্যাদি কথা অপরিচিত মনে হত না। অর্থাৎ বুঝিতে হইবে যে, ১৯০৫ সালের বঙ্গদর্শনের অন্যতম জন্মদাতা ছিলেন জার্মান সমাজশাস্ত্রী হার্ডার।১৯ তাঁর মতে একথা মনে রাখলে হ্যের্ডার সম্পর্কে পঠনপাঠন ভারতীয় সমাজতত্ত্ববিদদের জন্য অত্যন্ত গুরুত্বপূর্ণ। সবশেষে তিনি হ্যের্ডার সম্পর্কে যা বলেছেন তা খুব তাৎপর্যপূর্ণ। এই ব্যাপারে মনে রাখতে হবে একটা সময়ের পর বিনয়কুমার ভাবজ, আদর্শিক ক্যাটিগরির বদলে বস্তুগত ভাবনার দিকে আগ্রহী হয়ে ওঠেন। তাই বোধহয় তিনি বলেছেন হ্যের্ডারের জাতীয়তা তত্ত্ব তাঁর চিন্তায় টেকসই নয়। হ্যের্ডার-দর্শনের প্রথম কথা জাতীয় চিত্ত। কিন্তু জাতিগত চেতনা, দেশের প্রাণ, সমূহের আত্মা এসব বস্তু প্রমাণ করা কঠিন। এইসব প্রধানত কবি-কল্পনার জিনিস, কাজেও লাগানো যায় কিন্তু যুক্তিতে পাওয়া যায় না। হ্যের্ডারের দ্বিতীয় কথা জাতীয় বিশেষত্ব। এই দুই কথা ১৯০৬–১৯১২ সনের যুগে স্বঃতসিদ্ধ স্বরূপ লইয়াছিলাম। . . . ১৯১২ সনে সংস্কৃত শুক্রনীতি গ্রন্থের ইংরেজি তর্জমা শুরু করি। তখন হইতে জাতিগত বৈশিষ্ট্য, স্বাতন্ত্র্য, প্রভেদ ইত্যাদি ধারণাগুলির বিরুদ্ধে আমার মত পুষ্ট হইতে থাকে। পরবর্তীকালে আজ পর্যন্ত পঁচিশ-ছাব্বিশ বৎসর ধরিয়া জাতীয় বৈশিষ্ট্য এবং প্রাচ্যে-পাশ্চাত্যে প্রভেদ বিষয়ক মতগুলো মণ্ডন করাই আমার পক্ষে বিজ্ঞান-সাধনার সর্বপ্রধান কার্য রহিয়াছে। অতএব হার্ডারের গুণগ্রাহী হইয়াও হার্ডার-মতের ধ্বংসসাধন করা আমার সমাজশাস্ত্রের ধর্ম। এ এক বিচিত্র অবস্থা।২০

এই গ্রন্থের অন্তর্গত বিনয়কুমারের কথামৃতের সামাজিক কিম্মৎ রচনাটি খুবই গুরুত্বপূর্ণ। তিনি বলেছেন রামকৃষ্ণের ধর্মে দেব-দেবীর হাঙ্গামা নেই। যার যা খুশি সে সেই দেবতার পুজো করতে পারে। তিনি মনে করেন একজন বাঙালি হিন্দুর পক্ষে এরকম দেবতা-নিরপেক্ষ ধর্ম প্রচার করা ধর্মের ইতিহাসে পুরোদস্তুর যুগান্তর। রামকৃষ্ণ কোনো জাতপাতের ধার ধারতেন না, তাঁর ধর্মসংস্কার বিলকুল জাতপাত-নিরপেক্ষ। তাঁর মতে এই ধরনের ধর্মপ্রচারক বা দীক্ষাগুরু বা নীতিস্রষ্টা জগতে বিরল। রামকৃষ্ণ প্রত্যেক মানুষকেই নিজের শক্তির উপর দাঁড়াতে উপদেশ দিয়েছেন। সংসারের দুর্বলতা, বিপদ, শত্রুতা, হিংসাদ্বেষ থেকে আত্মরক্ষা করতে মানুষের পক্ষে নিজের চরিত্রবল ছাড়া আর কোনো মন্ত্র নেই। আত্মশক্তির চাষই সংসারের জীবনসংগ্রামে আসল সম্পদ।

বিনয়কুমার বলেছেন আমরা রামকৃষ্ণকে ভগবানের আসন দিয়ে মনে করি তাঁর প্রতি চরম গৌরব করলাম। কিন্তু রামকৃষ্ণকে এই আসনের চেয়ে মহত্তর আসন দেওয়া সম্ভব। রামকৃষ্ণ বিশ্বসভ্যতায় বাঙালি যুগের প্রবর্তক। ইতিহাস বিচার করে তিনি বলেছেন উনিশ শতকই বাঙালির পক্ষে আসমুদ্র হিমাচল ভারতীয় কর্মক্ষেত্রে প্রভাববিস্তারের সর্বপ্রথম উল্লেখযোগ্য যুগ। এই যুগের সর্বশ্রেষ্ঠ প্রতিনিধি দিগবিজয়ী বিবেকানন্দ, আর সেই বিবেকানন্দ যে ব্যক্তির কাছে নিজ কৃতিত্বের, কর্মরাশির ও কীর্তির জন্য খোলাখুলি কৃতজ্ঞতা স্বীকার করে গেছেন, তিনি হলেন রামকৃষ্ণ। বিনয়কুমার বলেছেন অবতার বা মহাপুরুষ বা দেবতুল্য ব্যক্তির জরিপ করবার পদ্ধতি খুব সোজা। দেখতে হবে লোকটি মানুষের অভাব পূরণ করতে পারে কি না। তিনি বলেছেন : রামকৃষ্ণ কথার বেপারী। তাঁহার মুখ হইতে কতকগুলা কথা বাহির হইয়াছে। ব্যস। এই কথাগুলাই তাঁহার দান। এই কথাগুলাই মানুষকে চাঙ্গা করিয়া তুলিতেছে। রামকৃষ্ণের বচন বহরে দেড়গজি লম্বা নয়। তাঁর বাণীর বহর দেড়-দুই লাইন মাত্র। কখনও বা দেড়-দুই শব্দে তা পরিপূর্ণ মূর্তি লাভ করে। তাঁর কথাগুলি সহজ-সরল মন্ত্রের মতো ছোটো। সাধারণ মানুষের ভাষায় এই বচনগুলি গড়া। সাধারণ মানুষের বোঝার জন্য এইসবের জন্ম। লোকের মুখে মুখে এইসব কথা চলতে পারে। এর জন্য কোনো টীকা, টিপ্পনী, ব্যাখ্যা, ভাষ্য ইত্যাদি প্রয়োজন হয়না। এই মানুষের জীবনে এই কথাগুলির মূল্য তত বেশি।২১

এই বাণীর সাহায্যে রামকৃষ্ণ মানুষকে শক্তিযোগী করে তুলতে প্রয়াসী। যে নিজেকে দুর্বল বিবেচনা করে, বিনয়কুমারের মতে, সে রামকৃষ্ণের দেড়-দুই শব্দে শক্তিশালী হতে বাধ্য। বিনয়কুমার লিখেছেন : রামকৃষ্ণের বাণীর পারিবারিক প্রবন্ধও নাই, সামাজিক প্রবন্ধও নাই। পরিবার মেরামবৎ করিতে হয় কী করিয়া, সমাজ-সংস্কারের প্রণালী কীরূপ এইসব আলোচনা রামকৃষ্ণ কথামৃতের বড়ো জিনিস নয়। রামকৃষ্ণ চিনেন ব্যক্তিকে। তাঁহার কথাবার্তায় পাওয়া যায় ব্যক্তিগুলিকে স্বতন্ত্র-স্বতন্ত্রভাবে গড়িয়া তুলিবার হদিস। প্রত্যেক মানুষ রামকৃষ্ণ কথামৃত হইতে নিজ-নিজ ব্যক্তিত্ব গড়িয়া-পিটিয়া তুলিবার সংকেত পায়।২২ এই যুক্তি থেকে বিনয়কুমার রামকৃষ্ণ সম্পর্কে বেশ একটা র‌্যাডিকাল সিদ্ধান্তে এসেছেন। তিনি বলেছেন সমাজ-রাষ্ট্র সাধারণত ব্যক্তিকে দাবিয়ে রাখতে অভ্যস্ত, ব্যক্তির উপর সমাজের দৌরাত্ম্য অসীম। এই দৌরাত্ম্য আর দাসত্ব থেকে মুক্তি দান করা রামকৃষ্ণবাণীর অন্যতম কীর্তি। রামকৃষ্ণের আবহাওয়ায় আসলে মানুষ সমাজের তোয়াক্কা না করে নিজের ব্যক্তিত্ব জাহির করতে শেখে। রামকৃষ্ণ তাঁর দেড়-দুই লাইনের জোর ব্যক্তিমাত্রকেই আত্মার পরিপূর্তির পথ দেখাতে সমর্থ।

৬. বিনয়কুমারের সমাজতত্ত্ব : বৃহত্তর পরিধি
বিনয়কুমার বই লিখেছেন অনেক, নানাবিষয়ে তাঁর আগ্রহ ছিল। ফলে একটি বইয়ের কয়েকটি প্রবন্ধ আলোচনা করলে তাঁর সমাজতত্ত্বের পরিধি সম্পূর্ণরূপে বোঝা সম্ভব নয়। যদিও এই অধ্যায়ের আগের অংশে তাঁর সমাজতাত্ত্বিক ধারণার একটা পশ্চাৎপট দেবার চেষ্টা করেছি, কিন্তু তা যথেষ্ট নয় বোধ করেই বিনয়কুমারের সমাজতাত্ত্বিক চিন্তাভাবনার আরও একটু বৃহত্তর পটভূমি পাঠকদের সামনে উপস্থিত করবার চেষ্টা করছি। বিনয়কুমার গবেষণা করেছেন ইতিহাস, দর্শন, নৃতত্ত্ব, ধনবিজ্ঞান, সমাজশাস্ত্র, রাষ্ট্রবিজ্ঞান ইত্যাদি নানা বিষয়ে। বাংলা, ইংরেজি, সংস্কৃত ছাড়া তিনি ফরাসি, জার্মান ও ইতালিয়ান ভাষা জানতেন। বিনয়কুমারের সমাজদর্শন বস্তুনিষ্ঠ দুনিয়া পর্যালোচনার নিরেট বাস্তব ভিত্তির উপর প্রতিষ্ঠিত। বস্তুনিষ্ঠ, দুনিয়ানিষ্ঠ ও অফুরান আশাবাদ এর প্রাণ। এই সমাজদর্শনে সৃষ্টিশীল ব্যক্তিত্বের স্বরাজ এক বড়ো জায়গা জুড়ে আছে।

আগেই বলেছি যৌবনের প্রারম্ভে তিনি ডন সোসাইটির জনক সতীশচন্দ্র মুখোপাধ্যায়ের দ্বারা প্রভাবিত হলেও তাঁর জীবনে বিবেকানন্দের প্রভাব ছিল গভীর। বিবেকানন্দের থেকে তিনি পেয়েছিলেন দিগবিজয়ের দর্শন, যে কথা এর আগে আলোচনা করেছি, সতীশচন্দ্রের থেকে তিনি পান স্বদেশসেবা ও নিঃস্বার্থ কর্মযোগের দীক্ষা। বিনয়কুমারের সমাজদর্শনের একটি প্রধান ভিত্তি হল মানবজাতির মূলগত ঐক্য। আমরা দেখেছি হ্যের্ডার সম্বন্ধে বলতে গিয়ে তাঁর সমালোচনা হিসেবে তিনি ওই একই কথা বলেছিলেন। প্রথমদিকে বিনয়কুমার প্রাচ্য-পাশ্চাত্য সংস্কৃতি বিষয়ক সুপ্রচলিত মতবাদ মেনে নিয়েছিলেন। সতীশচন্দ্রের ডন সোসাইটিতে, প্রাচ্য-পাশ্চাত্য সভ্যতার গড়নে ও প্রকৃতিতে মৌলিক পার্থক্য আছে এই মতবাদ প্রচার করা হত। ভগিনী নিবেদিতাও ডন সোসাইটির সদস্যদের সামনে একই ভাবধারা প্রচার করতেন। ভারতীয় সভ্যতার বৈশিষ্ট্য জগৎ-বিমুখতা, ব্রহ্মজিজ্ঞাসা, অতীন্দ্রিয়তা, আধ্যাত্মিকতা আর পাশ্চাত্য সভ্যতার সারবস্তু সংসারনিষ্ঠা, ইহলৌকিকতা, ভোগবাদ, ইন্দ্রিয়পরায়ণতা, এই ছিল সুপ্রচলিত মতবাদ। বিনয়কুমার প্রথম প্রথম এঁদের প্রচারিত মতবাদ স্বীকার করে নিয়েছিলেন, কিন্তু পরে তাঁর মনে হয় এই বিভাজন একটা ফাঁদ বা কৌশল যার মাধ্যমে উপনিবেশিক শাসনের যৌক্তিকতা প্রতিষ্ঠিত হয়। অর্থাৎ ভারতের সংস্কৃতি জগৎবিমুখ, ইহলোকের চেয়ে পরলোকের প্রতি আকৃষ্ট, ব্রহ্মবাদী, আধ্যাত্মিক ইত্যাদি বলার অর্থ হল তখনকার মানুষের শাসনপরিচলনা সম্পর্কে কোনো ধারণা নেই, তারা স্বশাসনে বা স্বরাজের যোগ্যতাও অর্জন করেনি কারণ তাদের এ ব্যাপারে কোনো অভিজ্ঞতাই নেই। এই কারণেই বিনয়কুমার দুই সংস্কৃতির বিভাজনের তত্ত্ব বর্জন করলেন এবং ভারতের বস্তুবাদী চরিত্র প্রকাশ করতে বেশি আগ্রহী হয়ে উঠলেন। তাঁর লেখা হিন্দু সমাজতত্ত্বের বাস্তব ভিত্তি (১৯১৪), হিন্দু চোখে চীনা ধর্ম (১৯১৭), Futurism of Young Asia (১৯২২) ইত্যাদি গ্রন্থ এর প্রমাণ।

বিনয়কুমার ১৯১১–১৩ সালে শুক্রাচার্যের নীতিসার, যা সাধারণভাবে শুক্রনীতি নামে পরিচিত, এই সংস্কৃত গ্রন্থের ইংরেজি অনুবাদে মনোযোগী হন। তিনি মনে করেন প্রাচীন ভারতীয় সমাজতত্ত্বের প্রকৃত স্বরূপ গভীরভাবে বুঝবার পক্ষে প্রন্থখানি অত্যন্ত মূল্যবান। এই গ্রন্থের তর্জমাকালে বিনয়কুমার ভারতীয় সভ্যতার গড়ন ও প্রকৃতি সম্পর্কে নতুন আলোর সন্ধান পান। তিনি গভীরভাবে উপলবদ্ধি করেন যে, প্রাচীনকালের হিন্দুজাতি শুধু ধর্ম ও অধ্যাত্মিকতায় নিমজ্জিত হয়ে থাকত না, তারা ধর্ম-অর্থ-কাম-মোক্ষ সব রকম জীবনচর্চায়ই পারদর্শী ছিল। ভারতীয় সভ্যতার প্রকৃতিগত বিশেষত্ব তার অধ্যাত্মিকতা, এই মতবাদ বিনয়কুমারের দৃষ্টিতে যুক্তিহীন বলে প্রতীয়মান হয়। তিনি নিজেই বলেছেন : সেই শুক্রনীতি তর্জমার যুগে (১৯১১–১৩) ফিরে যাচ্ছি। ভারতীয় সংস্কৃতির এক নয়া মূর্তি আমার নজরে জোরের সহিত দেখা দিতে শুরু করেছিল। সে হচ্ছে সমরনিষ্ঠ, সংসারনিষ্ঠ, রাষ্ট্রনিষ্ঠ, হিংসানিষ্ঠ, শক্তিনিষ্ঠ ভারত। তার পাশে নিবেদিতা-প্রচারিত ভারত-মূর্তি অতি কাল্পনিক, অতি অলীক, অতি-ভাবনিষ্ঠ, অতি-আদর্শনিষ্ঠ মনে হচ্ছিল। অর্থাৎ হিন্দু-সাংস্কৃতি-বিষয়ক নিবেদিতা-প্রচারিত ব্যাখ্যাগুলিকে আমি ডন সোসাইটির চিন্তাধারা, ব্রহ্মবান্ধবের বাণী, রবীন্দ্র সাহিত্য ইত্যাদির মতন প্রায় এক দরের ভেবেছি। সবই এক সঙ্গে বর্জনও করেছি। এই সুপরিচিত ধারার প্রভাবে প্রাচ্য-গৌরব উজ্জ্বল আকারে দেখা দেয়। আর বুকটাও বেশ-কিছু ফুলে উঠে। কিন্তু ব্যাখ্যাগুলো অনেকটা তথ্যহীন ও বস্তুহীন।২৩

এর পরবর্তী পর্বে হিন্দু সমাজতত্ত্বের বাস্তব ভিত্তি সম্পর্কে বিনয়কুমার ব্যাপক গবেষণা শুরু করেন। এই গবেষণার ফলস্বরূপ প্রকাশিত হয় তাঁর Positive Background of Hindu Sociology (১৯১৪)। অগ্যুস্ত কোঁৎ-এর সমাজতত্ত্ব থেকে আহরিত পজিটিভ শব্দের অর্থ সংসারনিষ্ঠ, বস্তুনিষ্ঠ, ইন্দ্রিয়নিষ্ঠ বা জাগতিক অর্থাৎ অতীন্দ্রিয়, পরলৌকিক শব্দের ঠিক বিপরীত। এই গ্রন্থে বিনয়কুমার জোর দিয়েছেন প্রাচীন হিন্দুজাতির সাংসারনিষ্ঠ, বিজ্ঞাননিষ্ঠ, বস্তুনিষ্ঠ, লড়াইনিষ্ঠ শক্তিনিষ্ঠ মূর্তির উপর। ভারত মূলত ধর্ম, আধ্যাত্মিকতা ও পরলৌকিকচর্চার দেশ, ভারততত্ত্বজ্ঞদের প্রচারিত এই ইতিহাস ব্যাখ্যার বিরুদ্ধে এই গ্রন্থটি এক প্রতিবাদ বিশেষ। খুব সংক্ষেপে এই গ্রন্থের বক্তব্য হল ভারত ততখানি বস্তুনিষ্ঠ, ততখানি যুদ্ধপ্রিয়, ততখানি সাম্রাজ্যবাদী যতটা ইউরোপ আবার ইউরোপ ততটাই নীতিনিষ্ঠ ও আধ্যাত্মিক যতটা ভারত। তিনি বলতেন সাধারণত প্রচার করা হয় ভারত অহিংসার দেশ কিন্তু তাঁর মতে ভারতের হিংসানীতি কারোর চেয়ে কম নয়, এবং যুদ্ধলিপ্সাও অত্যন্ত শক্তিশালী। চার খণ্ডে সম্পূর্ণ এই গ্রন্থের শেষ খণ্ড Introduction to Hindu Positivism প্রকাশিত হয় ১৯৩৭ সালে। ২৪

এই মতবাদের পরিপূর্ণ বিকাশ আমরা দেখতে পাই তাঁর লেখা Futurism of Young Asia (১৯২২) গ্রন্থ। তুলনামূলক সমাজবিজ্ঞানের পদ্ধতি অবলম্বন করে এই গ্রন্থে বিনয়কুমার পশ্চিমের পণ্ডিতদের ত্রুটি বা দুর্বলতাগুলি স্পষ্ট ভাষায় উল্লেখ করেছেন। তিনি দাবি করেছেন তুলনামূলক আলোচনায় পশ্চিমের পণ্ডিতরা প্রাচ্য ও প্রাশ্চাত্য থেকে সমশ্রেণির তথ্য ব্যবহার করেন না। তাঁরা প্রায়ই উনবিংশ ও বিশ শতকের পাশ্চাত্য সভ্যতার আধুনিক গড়নের সঙ্গে প্রাচীন ও মধ্যযুগীয় ভারত-সংস্কৃতির তুলনা করে প্রাচ্যের দীনতা ও হীনতাকে জগৎসমক্ষে ধরেন। এ ছাড়া প্রাচ্য-পাশ্চাত্যের তথ্য ব্যাখ্যায় একই ধরনের বিশ্লেষণ-প্রণালী তাঁরা প্রয়োগ করেন না। অধিকাংশ পণ্ডিত ঐতিহাসিক বিবর্তনের বিভিন্ন ধারা বা স্তর সম্বন্ধে ওয়াকিবহাল নন। তাই তাঁরা বিজ্ঞানের নামে প্রাচ্য-পাশ্চাত্য সভ্যতা সম্বন্ধে বহু অবৈজ্ঞানিক ও বুজরুকিপূর্ণ মতবাদ প্রচার করেন। তাঁর মূল বক্তব্য মানুষ মূলত এক; রক্তমাংসের জীব হিসেবে মানুষ দুনিয়ার সর্বত্রই একই ভাবে প্রকৃতির সঙ্গে লড়াই করে বাঁচতে চেয়েছে ও শ্রীবৃদ্ধি চেয়েছে। ধর্ম-অর্থ-কাম-মোক্ষ কোনোকিছুই তার কাছে ফেলিতব্য জিনিস নয়। প্রাচ্য-পাশ্চাত্যবাসীর জীবনদৃষ্টি বা বিশ্বদৃষ্টির মধ্যে তিনি মৌল পার্থক্যের বদলে খুঁজে পেয়েছেন মৌল সাদৃশ্য।

বিনয়কুমারের দরিদ্র ও দুর্গতদের সমাজতত্ত্বে আগ্রহের কথা আগে আলোচনা করেছি। বিত্তহীনতা বা দারিদ্র, মনুষ্যত্বহীনতার পরিচায়ক নয়, তিনি একথা বিশ্বাস করতেন। তিনি মনে করতেন যেহেতু দুনিয়ার সর্বত্র সামাজিক রূপান্তর সাধিত হচ্ছে, সুতরাং বাঙালি সমাজ পরিবর্তনে দরিদ্রদের ভূমিকা ক্রমশ বাড়তে থাকবে। বিনয়কুমার তাঁর সমাজদর্শনে নিরক্ষর ও অশিক্ষিত শব্দ দু-টিকে একার্থক বিবেচনা করতেন না। অক্ষরজ্ঞান না থাকলে ভোটাধিকার থাকবে না এই সুপ্রচলিত মতবাদের প্রতি তাঁর কোনো সায় ছিল না। কারণ তিনি নিরক্ষরকে অশিক্ষিত বলতেন না। তিনি মনে করতেন নিরক্ষর লোকেরাও বেশ শিক্ষিত হতে পারে। তিনি মনে করতেন পৃথিবীতে আদৌ কোনো অশিক্ষিত মানুষ আছে কি না তা নিয়ে সন্দেহ প্রকাশ করা যায়। কারণ কাজ করতে করতে প্রত্যেক মানুষই, সে যত বড়ো হোক না কেন, দিনের পর দিন তার মগজের চাষ করছে। এর ফলে তার জ্ঞানও বাড়ছে। যারা কোনো-না-কোনো পেশায় নিযুক্ত তারা লিখতে-পড়তে পারে কি না এ আলোচনা অপ্রাসঙ্গিক। তিনি মনে করতেন গণতন্ত্রকে যদি একটা জীবন্ত বিশ্বাসে পরিণত করতে হয় তবে তার ভিত্তি-প্রস্তর স্থাপিত হবে নিরক্ষরদের অধিকারের উপর।

সবশেষে এই বইয়ের যা মূল বিষয়বস্তু, অর্থাৎ বাংলা ভাষায় সমাজবিদ্যা-চর্চা, সেই বিষয়ে বিনয়কুমারের দায়বদ্ধতার কথা বলা যাক। বাংলা ভাষায় সমাজবিদ্যা প্রচার ও প্রসারের উদ্দেশ্যে বিনয়কুমার প্রভূত পরিশ্রম করেছিলেন; বাংলা ভাষায় মূল গ্রন্থ লেখা ছাড়াও বঙ্গীয় সমাজবিজ্ঞান পরিষদ-এর প্রতিষ্ঠা করেন, নিজেও ইংরেজি, ফারসি, জার্মান ভাষা থেকে কতকগুলি মূল্যবান গ্রন্থ বাংলায় তর্জমা বা ভাবানুবাদ করেন। সিরিয়াস গদ্যরচনায় তাঁর এক বিশিষ্ট রচনাশৈলী ছিল। তাঁর গদ্যে তিনি যেমন কথ্য ভাষার ব্যবহার করতেন, তেমনি নিতান্ত সহজ ও সরলভাবে দুরূহ এবং জটিল বিষয়ের বিশ্লেষণ করতে পারতেন। এইভাবে তাঁর লেখার একটা স্টাইল গড়ে ওঠে যা সে সময়কার পাঠকেরা উপলব্ধি করেছিলেন। তাঁর গদ্যরীতিতে তিনি ছোটোমাপের বাক্য ব্যবহার করতেন, সাধু শব্দের সঙ্গে গ্রাম্য, মেঠো, চলতি শব্দের সজ্ঞান প্রয়োগ করতেন এবং তিনি সাধু-চলতি বাংলা শব্দের সঙ্গে হিন্দি, উর্দু, ফারসি শব্দও মিশিয়ে দিয়েছেন। এর ফলে তিনি অনেক জোরালো বাক্যগঠন করতে সমর্থ হয়েছিলেন। নতুন নতুন শব্দের প্রয়োগ ও গুরুচণ্ডালির পরীক্ষামূলক প্রচেষ্টায় বিনয়কুমার যে রচনাশৈলী তৈরি করেন তা নিয়ে বিতর্কও হয়েছিল সেই সময়ে। লেখক ও অধ্যাপক ত্রিপুরশঙ্কর সেনশাস্ত্রী (১৮৯৭–১৯৮০) বলেছিলেন বিনয়কুমার বাংলা ভাষার আভিজাত্য রক্ষা করতে পারেননি, তিনি বাংলা ভাষার জাত মেরে চরম অবিনয়েরই পরিচয় দিয়েছেন। উত্তরে বিনয়কুমার বলেন বাংলা ভাষার জাতটা এত ঠুনকো নয় যে এত সহজেই তা ভেঙে যাবে, তিনি বরং বাংলা ভাষাকে সুস্থতর ও সবলতর করতে চেয়েছেন।

মনে হয় বঙ্গীয় সমাজবিদ্যা পরিষদ ১৯৪৯ সালে বিনয়কুমারের মৃত্যুর পর আর বেশি দিন স্থায়ী হয়নি। তিনিই ছিলেন এর প্রাণপুরুষ। বাংলার বিদ্বৎসমাজ (১৯৭৮) বইতে উনিশ শতকে বাঙালিরা জ্ঞানের আহরণ ও প্রচারের জন্য যে-সব সভাসমিতি স্থাপন করেছিলেন তার এক বিশদ বিবরণ দিয়েছেন বিনয় ঘোষ। এইসব সভাসমিতির নামেই বোঝা যায় এগুলি ছিল মূলত জ্ঞান ও বিদ্যা আলোচনার প্রতিষ্ঠান। কিছু সভা ছিল যেগুলি স্থাপিত হয়েছিল বাংলা ভাষায় সাহিত্য, দর্শন, বিজ্ঞান প্রভৃতি বিষয়ের অনুশীলন ও আলোচনার জন্য, যেমন সর্বতত্ত্বদীপিকা সভা, বঙ্গভাষাপ্রকাশিত সভা ইত্যাদি। এইসব সভার জীবন শেষ হয়ে যায় মোটামুটি উনিশ শতকের মধ্যেই। এই ধারার এক শেষ নিদর্শন ছিল ১৯৩৭ সালে প্রতিষ্ঠিত বঙ্গীয় সমাজবিজ্ঞান পরিষদ, যার আয়ুও শেষ হয়ে যায় স্বাধীনতার পরেই। বিনয় ঘোষ নিজেই লিখেছেন যে, যুক্তি বুদ্ধি বিসর্জন দিয়ে ক্রমেই বাঙালি বিদ্বৎসমাজের একটা বড়ো অংশ গুরুবাদ, ভক্তিবাদ ও অবতারবাদের মধ্যে নিমজ্জিত হয়ে পড়েন এবং অন্য অংশ, যাঁরা বিত্তলোভী ও ক্ষমতালোভী, তাঁরা শাসক-শোষকদের স্তাবকতা করতে থাকেন মান্ধাতার আমলের বুলি কপচে। যার নিট ফল বাংলা ভাষায় জ্ঞানচর্চার সম্ভাবনা অঙ্কুরেই বিনষ্ট হল। বঙ্গীয় সমাজবিজ্ঞান পরিষদ-এর মৃত্যুর সঙ্গে সঙ্গে বাংলা ভাষায় সমাজবিদ্যার সম্ভাবনাও শেষ হয়ে গেল। এরপর বাঙালি এ ব্যাপারে আর কোনো উদ্যোগ নেয়নি।

১. পূর্বভাষ
কিছুটা ঠাট্টা করেই নিজের সম্বন্ধে বলতেন, যখন সমাজতাত্ত্বিকরা ধোঁয়া ছড়ায় তখন আমি ইকনমিস্ট-কারণ ইকনমিকসে যতটা বুদ্ধির শাসন ততটা এক জুরিসপ্রুডেন্স ছাড়া অন্য কোনো সমাজবিজ্ঞানে নেই। আবার যখন ইকনমিস্টরা অঙ্কের ধোঁয়া ছাড়েন, তখন তাঁদের সামাজিক রিয়ালিটির কথা স্মরণ করিয়ে দিতে চাই।১ আসলে শুধু অর্থনীতি বা সমাজবিদ্যা নয়, তাঁর বিচরণ ছিল আরও এক বিস্তৃত ক্ষেত্র জুড়ে, যেখানে আছে ইতিহাস, সাহিত্য, শিল্প, দর্শন এবং সংগীত। নিজেকে একজন জিজ্ঞাসু ছাত্র হিসেবেই ভেবেছেন সারাজীবন, নানাবিধ জ্ঞানকে নিজের মতো করে সমন্বয় করতে চেয়েছেন, কখনো সফল হয়েছেন, কখনো হননি। কিন্তু বিশেষজ্ঞ হতে চাননি। এই কথাই বলতে গিয়ে লিখেছেন : এক বন্ধুর মুখে শুনেছি যে, প্রথম যুদ্ধের সময় রামবাগানে একটা গানের খুব চলন হয় : শসা-কলা নয়তো যাদু যে চিরে-চিরে ভাগ দেব। জ্ঞানের ভাগকরণ বুদ্ধির বেশ্যাবৃত্তি এবং তথাকথিত বিশেষজ্ঞরা রক্ষিতার সামিল।২ অথচ নিজের লেখার সম্বন্ধে এক নির্মোহ দৃষ্টিভঙ্গি ছিল, লিখেছেন বাঙ্গলা প্রবন্ধ, গল্প, নভেলের মধ্যে শতকরা নব্বই ভাগ লিখেছি পরের তাগিদে। টাকার জন্য যা সব লিখেছি তার মধ্যে অধিকাংশই বাজে . . . আমার নিজের বিশ্বাস এই যে যখনই আমি চটে লিখেছি তখনই আমার লেখা সুখপাঠ্য হয়েছে। . . . মোটামুটি দাঁড়ায় এই : লিখি দম্ভের জন্য, আত্মসম্মানের জন্য, রাগ প্রকাশের জন্য প্রধানত।৩ প্রমথ চৌধুরীর দীক্ষায় একদিন বের্গসঁ-তে মজেছিলেন, বের্গসঁ থেকে রাসেল, রাসেল থেকে ক্রোচে, তারপর মার্কস। নিজেকে মার্কসবাদী বলতেন না, বলতেন মার্কসোলজিস্ট। নিজের লেখা সম্বন্ধে বলতে গিয়ে তাঁর শেষ বই ঝিলিমিলি-তে লিখেছেন : এইটা নিয়ে উনিশখানা বই লিখলাম। আরো দু-একটা লেখা চলত, যদি স্বাস্থ্যে কুলোত। কী লিখেছি তাই জানি না। তবে বোধ হয় একটা মোটা ধারা আছে। তাকে Personality বলা চলে-নভেলে তাই, সমাজতত্ত্বে তাই, অর্থনীতিতে তাই, ইতিহাসেও তাই, সঙ্গীতেও তাই। এরই আশেপাশে কার্ল মার্কস। আমার জীবনে মার্কসিজম-এর প্রভাব বেশি। সমাজতত্ত্বে ইতিহাসে মার্কসিজম চলে, তাই এখনও লিখি। আমার নভেলেও তাই আছে। নিজেকে Marxologist বলা চলে। ভারতবর্ষে সে বস্তু বিরল, তাই আমিও বিরল।৪

মার্কসবাদে সম্পূর্ণ ভরসা রাখতে পারেননি কারণ তাঁর মনে হয়েছে মার্কসবাদের ভাব ও কার্যগত উপকারিতা থাকলেও থিয়োরির দিক থেকে তার কোনো মূল্য নেই। মার্কসবাদের অন্তর্গত বনেদ ও উপরিকাঠামো সম্পর্কে বলতে গিয়ে মন্তব্য করেছেন : যুক্তিটা এই প্রকার : সামাজিক অবস্থা ও ধারণা থেকেই কল্পনার জগৎ উঠেছে। অতএব কল্পনার জগৎ থেকেই বাস্তব সামাজিক জগতের পুরো ছবি পাওয়া যাবে। বাস্তব ও কাল্পনিক জগতের প্রকৃত সম্বন্ধ কিন্তু এই যুক্তিতে ধরা পড়ল না। জ্ঞান-বিজ্ঞানে মার্কসীয় সমাজ-দর্শনের বিপদ এইখানে। ম্যানহাইম, স্কেলার প্রভৃতি পণ্ডিতেরা সামলাতে গিয়েছেন, পারেননি।৫ তিনি মার্কসবাদকে ডগমা হিসেবে ভাবেননি, বরং ভারতীয় ঐতিহ্যে, ইতিহাসে, পরিবেশ মার্কসবাদের প্রয়োগ নিয়ে পরীক্ষানিরীক্ষা চেয়েছেন, মার্কসের দর্শনের সৃষ্টিমূলক ব্যবহার চেয়েছেন। তিনি ক্রোচের ধারণা সব ইতিহাসই সমসাময়িক ইতিহাস, মার্কসের ক্ষেত্রেও প্রয়োগ করেন। অতিপ্রাকৃতের সাহায্যে ইতিহাসের ব্যাখ্যার সমালোচনা করে তিনি বলেন : এই প্রকার অতিপ্রাকৃতের হস্তে ইতিহাসের রীতি-উদঘাটনের ভার ন্যস্ত করলে . . . ব্রাহ্মণ প্রফেসর হয়ে ওঠেন ব্রহ্মজ্ঞানী, এবং দর্শন হয়ে ওঠে সোহংবাদ। পূর্বোক্ত মন্তব্যের এ অর্থ নয় যে আমাদের কোনো ইতিহাস ছিল না। বক্তব্য এই, আমাদের যে ইতিহাস ছিল, মাত্র এখনই তা আমরা বুঝতে পারি। এই অর্থেই সব ইতিহাস সমসাময়িক ইতিহাস। বক্তব্য এই যে অতিপ্রাকৃতের সাহায্যে ইতিহাসের অর্থ পাওয়া যাবে না।৬ তিনি মনে করতেন ভারতের ইতিহাসবিদরা দেশের ঐতিহ্য ও সংস্কৃতির মৌলিক শক্তিগুলিকে যথাযথভাবে পরীক্ষা করে দেখেননি এবং তার বৈশিষ্ট্য বা স্বকীয়তাকে ব্যাখ্যার কোনো চেষ্টা করেননি। এই কারণেই তিনি ঐতিহ্যের সমাজতত্ত্বের প্রতি গুরুত্ব দিয়েছিলেন। যেহেতু তিনি মনে করতেন ইতিহাস রচনার উদ্দেশ্য ভবিষ্যৎ ইতিহাস গঠনের প্রক্রিয়ায় যোগদান করা, তাই প্রয়োজন ভারতীয় ইতিহাসের মৌলিক শক্তিগুলি পরীক্ষা করা। ভারতের ইতিহাসবিদরা দু-টি কারণে এই কাজ করতে পারেননি : তাঁরা ইতিহাসকে সমাজতাত্ত্বিক দৃষ্টিভঙ্গি নিয়ে বুঝতে চাননি এবং তাঁরা ইতিহাসের এক সঠিক দর্শন বেছে নিতে পারেননি।

ধূর্জটিপ্রসাদের রচনার প্রেক্ষাপট হিসেবে আরও একটি কথা বলা প্রয়োজন। নিজের মধ্যবিত্ত বুদ্ধিজীবী শ্রেণিসংস্থিতি সম্পর্কে তিনি সচেতন। তিনি তাই লিখছেন : কার্ল মার্কসের প্রত্যেক বাক্য বেদবাক্য না মেনেও সত্যের খাতিরে মানতে হয় যে মধ্যবিত্ত সম্প্রদায়কে বর্তমান সমাজের মেরুদণ্ড বা উত্তমাঙ্গের সঙ্গে তুলনা করা যায় না।৭ ভারতের সমাজ, তাঁর মতে, প্রতিষ্ঠিত ছিল জাতিগত বৃত্তি ও সামাজিক ধর্মের আধারে। সেই সমাজ যে ভিন্ন শ্রেণিতে পরিণত হয়েছে তার অন্যতম প্রধান কারণ ইংরেজি সভ্যতা ও শিক্ষা। সেইজন্য বর্তমান সমাজে ইংরেজি শিক্ষিত ও অশিক্ষিতের বিভাগই সবচেয়ে স্পষ্টভাবে দেখা যায়। তাঁর মতে, উচ্চশিক্ষিত সম্প্রদায় অর্থাৎ বিশ্ববিদ্যালয়ের উচ্চ-উপাধিধারীরা নতুন সমাজের ব্রাহ্মণ হয়েছেন। কিন্তু উনিশ শতকে যদি বা এদের এক ইতিবাচক ভূমিকা ছিল, অবক্ষয়িত এই শ্রেণির পক্ষে নতুন কোনো দিশা দেখানো মুশকিল বলেই তিনি মনে করেন। তাই তিনি লিখেছেন : আমরা ও তাহারা উভয়েই তথাকথিত মধ্য শ্রেণির জীব, সেইজন্য গোড়ায় তাঁদের মিল আছে। পার্থক্য এইটুকু; আমরা অর্থাৎ সমাজ-সচেতন ব্যক্তিরা জানেন যে এ শ্রেণির দম, জান এবং শাঁস ফুরিয়েছে আর তাঁহারা বুদ্ধিমান ভদ্রজন হলেও ঠিক সচেতন নন।৮ এই দুই শ্রেণির দোষগুণ, সংস্কার, বিশ্বাস এই সবকিছুর প্রতি তিনি শ্লেষবিদ্রূপের মাধ্যমে ইঙ্গিত করতে চান। প্রশ্ন হল, ধূর্জটিপ্রসাদও তো নিজে এই শ্রেণির অন্তর্গত, তাহলে আমরা বলে যিনি উক্তি করছেন, তাঁর অবস্থান ঠিক কোথায়? তিনি কি এই ক্ষয়রোগ-এ আক্রান্ত নন? আমার মনে হয় ধূর্জটিপ্রসাদ এখানে যেন নিজের অবস্থানের গণ্ডির বাইরে থেকে নিজেরই আত্মসমালোচনা করেছেন। তাঁহাদের সমালোচনা ও আত্মসমালোচনার মধ্য দিয়ে একটা পথ খোঁজার প্রয়াস করছেন। আর সেই জন্যই ডায়ালগ। এই কারণেই বোধহয় তাঁর বাংলা লেখাগুলির মধ্যে বিশেষ করে এক ধরনের খোলামেলা ভাব আছে, তিনি যেন তাঁর প্রস্তাব, মন্তব্য, অনুমান, তত্ত্ব হালকাভাবে ভাসিয়ে দেন, জানতে চান পাঠক, প্রতিপক্ষ তোমার মতটা কী সেটাও একবার শুনি। নিজে একটু অন্যভাবে বলেছেনও সেটা : সব চিন্তাই তো ডায়লগ, হয় আমি-তুমির না হয় ego-super-ego মধ্যে। সমগ্র ইতিহাস না হোক, তার বিপ্লবী অংশটুকু অন্তত এই নিজের সঙ্গে নিজের, নিজের সঙ্গে পরের বাক্যালাপ, তর্ক-বিতর্ক, অর্থাৎ কথোপকথন।৯

২. ঐতিহ্যের সমাজতত্ত্ব
মনে এলো বইয়ে এক জায়গায় লিখেছেন : ক্রমেই আমি ঐতিহ্যে বিশ্বাসী হয়ে পড়ছি, প্রাণের দায়ে। আমাদের ভ্যালুজ বা মানগুলো মরেও মরছে না-এটা মস্ত কথা। ঐতিহ্যে দিক-নির্ণয় নেই, কিন্তু প্রয়াসের সমর্থন আছে।১০ ভারতের সমাজবাস্তবকে বোঝবার জন্য ঐতিহ্যের অনুশীলন প্রয়োজন বলে তিনি মনে করতেন। এই কারণে অনেকের কাছে তিনি ঐতিহ্যের সমাজতাত্ত্বিক হিসেবে পরিচিত। তাঁর মৃত্যুর প্রায় সাত বছর আগে, ১৯৫৫ সালের এপ্রিলে, প্রথম নিখিল ভারত সমাজতাত্ত্বিক সম্মেলনের সভাপতির ভাষণে তিনি ভারতীয় ঐতিহ্য ও সামাজিক পরিবর্তনের উপর ভাষণ দেন।১১ তিনি বলেন, আমাদের দেশের প্রগতিশীলরা বুদ্ধিবৃত্তির ক্ষেত্রে ব্যর্থ হয়েছেন, ফলে রাজনীতি ও অর্থনীতিতেও ব্যর্থ হয়েছেন মূলত ভারতের সমাজবাস্তব সম্বদ্ধে তাঁদের অজ্ঞতা ও শিকড়হীনতার কারণে।১২ তিনি বলেছেন, দেশে পরিকল্পনার ক্ষেত্রে আমরা যে যথেষ্ট করতে পারিনি তার কারণ হল ঐতিহ্য, যা ধৃতি অর্থাৎ ধর্মের নীতির উপর প্রতিষ্ঠিত, যা ধারণ করে, প্রতিপালন করে এবং চলতে থাকে, সেই ঐতিহ্যের সঙ্গে নতুন ঐতিহ্য, যা মধ্যবিত্ত শ্রেণি ক্রমশ গড়ে তুলছে, তার বিরোধের মীমাংসা হয়নি, এই দুই ঐতিহ্যের বিরোধ এখনও অসমাধিত। ধূর্জটিপ্রসাদ দুই ধরনের ঐতিহ্যের কথা বলে ঐতিহ্য ও আধুনিকতার সম্পর্কের প্রতি আমাদের দৃষ্টি আকর্ষণ করেছেন। আধুনিকতা ও ঐতিহ্যের এই দ্বিপ্রান্তিক বিভাজন আজকে হয়তো অচল হয়ে গেছে, কিন্তু আধুনিকতা বলতে ঠিক কী বুঝব, এই প্রশ্ন অচল হয়নি। এবং ধূর্জটিপ্রসাদ এক্ষেত্রে হয়তো আমাদের গাইড হতে পারেন, কারণ এই প্রশ্নের মধ্যে যে বিপত্তি আছে, তার সম্পর্কে তিনিই আমাদের সচেতন করেন। তাঁর দৃষ্টিভঙ্গি বুঝতে এবং তাঁর বাংলা লেখা আলোচনার আগে তাই আমাদের প্রথমে তাঁর প্রথম দিকের কিছু ইংরেজি বইয়ের কথা বলতে হবে।

ধূর্জটিপ্রসাদ তাঁর প্রথম দুটি বই, Personality and the Social Sciences (১৯২৪) এবং Basic Concepts in Sociology (১৯৩২) সম্পর্কে বলতেন এগুলি তাঁর ব্যক্তিগত নথি-সমাজবিজ্ঞানের প্রত্যয় গড়ে তোলার এক উদ্যোগ।১৩ প্রথম থেকেই তাঁর চিন্তা-ভাবনার কেন্দ্রে ছিল পার্সোনালিটির ধারণা। আলোচনা এগিয়ে নিয়ে যাবার আগে পার্সোনালিটি কথাটির বাংলা প্রতিশব্দ হিসেবে দেখা যায় ব্যক্তিত্ব, ব্যক্তিপরিচয়, ব্যক্তিস্বরূপ, ব্যক্তিসত্তা প্রভৃতি। কিন্তু ধূর্জটিপ্রসাদ পার্সোনালিটি কথাটির সঙ্গে ব্যক্তির কোনো যোগ চাইতেন না। আমরা দেখব তাঁর পার্সোনালিটির তত্ত্ব ব্যক্তিকে বিরোধ করেই সৃষ্টি হয়েছে। এইজন্য তিনি পার্সন-এর বাংলা হিসেবে পুরুষ কথাটি ব্যবহার করেছেন, আমরাও এই রচনায় তাই করব। পার্সনের বাংলা হিসেবে পুরুষ কথাটি ঠিকই আছে, আমরা ব্যাকরণে যেমন থার্ড-পার্সন-এর জন্য তৃতীয়-পুরুষ কথাটি ব্যবহার করি। যে বক্তৃতার উল্লেখ করে এই উপ-অধ্যায় শুরু করেছি সেখানে ধূর্জটিপ্রসাদ বলেছেন, আমাদের দেশে মানুষের ধারণা হল পুরুষের ধারণা, ইনডিভিডুয়াল বা ব্যক্তির ধারণা নয়। প্রশ্ন করেছেন, কতবার আমাদের শাস্ত্রে অথবা সাধুসন্তদের উক্তিতে ব্যক্তি কথাটি পাওয়া যাবে।১৪ যেহেতু পার্সোনালিটি কথাটি পার্সন কথা থেকে উদ্ভূত, তাই ধূর্জটিপ্রসাদ এই কথাটির মধ্যেও ব্যক্তির অনুপ্রবেশ দেখতে চান না, কিন্তু তাঁর বাংলা রচনায় এর কোনো উপযুক্ত প্রতিশব্দ ব্যবহার করেননি, বরং ইংরেজি শব্দটির ব্যবহার করেছেন। আমি এই রচনায় পার্সোনালিটি কথাটির বাংলা প্রতিশব্দ, ব্যক্তি বাদ দিয়ে, প্রাতিস্বিকতা করেছি। এতে বোধহয় ধূর্জটিপ্রসাদের আপত্তি হবে না।

একদম গোড়া থেকেই ধূর্জটিপ্রসাদের ধ্যানধারণার কেন্দ্রে ছিল পার্সোনালিটি বা প্রাতিস্বিকতার বিষয়টি। তিনি মনে করতেন সমাজতত্ত্বের কাজ বিমূর্ত ব্যক্তিকে নিয়ে নয়, এবং প্রাতিস্বিকতা বোঝার জন্য প্রয়োজন এক মনস্তাত্ত্বিক-সামাজিক দৃষ্টিভঙ্গির। ব্যক্তিত্বের প্রক্রিয়া ও তার সামাজিকীকরণ এই দুইয়ের সমন্বয়ের মাধ্যমে প্রাতিস্বিকতা গড়ে ওঠে, যা মানবজীবনের এক অনন্য ঐক্য বা ধূর্জটিপ্রসাদের ভাষায় অনবদ্য ঐক্য।১৫ তাঁর সভাপতির ভাষণে তিনি বলেন যে, তিনি সমাজতত্ত্বে এসেছেন অর্থনীতি ও ইতিহাস থেকে, কারণ তিনি তাঁর প্রাতিস্বিকতার বিকাশ চেয়েছিলেন জ্ঞানের মাধ্যমে। আগেই বলেছি, তিনি জ্ঞানের বিভাজন চাইতেন না, তিনি মনে করতেন বিভিন্ন ধরনের জ্ঞানের সমন্বয়ের মাধ্যমে এক বহুমুখী অথচ পূর্ণ প্রাতিস্বিকতা সৃষ্টি হয়। তাঁর ইন্টেলেকচ্যুয়াল জীবনের প্রথম থেকেই তাই তিনি জ্ঞান ও জ্ঞাতার এক বিশেষ ভূমিকা সম্পর্কে সচেতন ছিলেন। জ্ঞান, তাঁর মতে, শুধু তথ্যমূলক নয়, তার এক দার্শনিক দিকও আছে। অর্থনীতির শিকড় থাকতে হবে সমাজবাস্তবে, অর্থাৎ তাকে সমাজতাত্ত্বিক হতে হবে, অর্থাৎ তাকে ঐতিহাসিক হতে হবে; ইতিহাসকে অকিঞ্চিৎকর ঘটনার উপরে উঠে দার্শনিক হতে হবে। এই উদ্যোগের পরিপ্রেক্ষিতে যে জ্ঞাতা তাকে এক সাহসী অভিযাত্রী হতে হবে, সংকীর্ণ বিশেষজ্ঞ নয়। যে দার্শনিক দৃষ্টিভঙ্গির তিনি অনুশীলন চেয়েছিলেন তা ছিল যুক্তিবাদী, ব্যাবহারিক ও সম্ভাবনার যুক্তির। যুক্তিকে এখানে বুঝতে হবে এক সাধন হিসেবে, বাস্তবকে বোঝার জন্য শুধু নয়, প্রাতিস্বিকতার বিকাশের জন্যও।

গত শতাব্দীর বিশ ও ত্রিশের দশকে ধূর্জটিপ্রসাদ ভারতের বুদ্ধিজীবীদের নিয়ে যে চিন্তাভাবনা করেছিলেন, তাতে তিনি ঠিকই বুঝেছিলেন যে, এঁদের ধ্যানধারণার আমদানি হয়েছে পশ্চিমের উদারনৈতিক চিন্তাভাবনার থেকে এবং এই চিন্তাভাবনার কয়েকটি মূল বিষয় ছিল সাম্য ও প্রগতি। তিনি তাঁর বিশ্লেষণে এর সঙ্গে যুক্ত করেন সামাজিক শক্তি ও সামাজিক নিয়ন্ত্রণ সম্পর্কিত ধারণাগুলিও। তাঁর Basic Concepts in Sociology (১৯৩২) বইতে তিনি প্রগতি-র সঙ্গে প্রাতিস্বিকতা-র সম্পর্ক নিয়ে কিছু প্রাথমিক উক্তি করেন, যা পরে তাঁর আধুনিকতা সম্পর্কিত চিন্তাভাবনায় আরও পরিণত রূপ নেয়। তিনি প্রগতি-র বিবর্তনবাদী ধারণাকে বাতিল করে বলেন প্রগতি কোনো স্বাভাবিক বা প্রাকৃতিক ব্যাপার নয়। তিনি বরং জোর দেন মানবজীবনের উদ্দেশ্য-এর প্রতি। প্রগতি তাই সমগ্র মানবজীবনকে নিয়ে এবং এর জন্য প্রয়োজন শুধু আর্থিক উন্নতি নয়, বিভিন্ন মূল্যবোধের সামঞ্জস্য। যখন আমরা মূল্যবোধের কথা বলি তখন তার মধ্যে একটা স্তরবিন্যাস চলে আসে, আমরা পরম বা মৌলিক মূল্যবোধের খোঁজ করি। ধূর্জটিপ্রসাদ উপনিষদ থেকে এই পুরুষার্থের উল্লেখ করেন-শান্তম, শিবম, অদ্বৈতম। প্রথমটি হল পরিবর্তনের মধ্যে সামঞ্জস্যের নীতি, দ্বিতীয়টি হল সমন্বয়সাধনের নীতি এবং তৃতীয়টি হল একীকরণের নীতি।১৬ প্রশ্ন হল পশ্চিমের প্রগতির ধারণার মধ্যে আমাদের উপনিষদের শ্রেয়োনীতির অনুপ্রবেশ কতটা যুক্তিযুক্ত? তিনি একে সিনথিসিস বা সমন্বয় বলেছেন। তাহলে অবশ্য এই সমন্বয়-এর প্রক্রিয়া ও বৈধতাকে আরও ঘনিষ্ঠভাবে পরীক্ষা করতে হয়। ধূর্জটিপ্রসাদ এর বৈধতা যেন ধরেই নিয়েছেন। আরও সমস্যা হল, এই নীতিগুলি এত অস্পষ্ট, অনির্দিষ্ট ও স্বল্পজনবোধ্য যে তাঁর ডিসকোর্সে এদের ভূমিকা বোঝা মুশকিল। তা ছাড়া তিনি এটাও দেখান না যে, পশ্চিমের শিল্পসভ্যতার মূল্যবোধের সঙ্গে এই নীতিগুলির সংযুক্তি ঘটবে কেমন করে। অন্যদিকে আমরা বলতে পারি এই শ্রেয়োনীতিগুলিকে পরম মূল্য দিয়ে ধূর্জটিপ্রসাদ বিজ্ঞান ও বৈজ্ঞানিক পদ্ধতিকে মানবজীবনের পরিত্রাতা হিসেবে মানতে চাননি, সমাজবিজ্ঞানেরও না।

স্বাধীনতার বছরে ধূর্জটিপ্রসাদ তাঁর ১৯৪২ সালে লেখা বই Modern Indian Culture : A Sociological Study পরিমার্জিত সংস্করণ সম্পূর্ণ করেন।১৭ আসন্ন দেশভাগের ছায়ায় লেখা বইটিতে লেখকের মুড যন্ত্রণা ও উদবেগের। সমস্যা লেখক যেভাবে দেখেছেন তা হল, সাম্প্রদায়িক বিভাজনকে কীভাবে ব্যাখ্যা করা যায় এবং এই ব্যাখ্যা আরও একটু ভালো ভবিষ্যতের জন্য কীভাবে কাজে লাগানো যায়। তিনি বলছেন, সমাজতত্ত্বকে ইতিহাসের সহায়ক হতে হবে এবং এটা কোনো তুচ্ছ ভূমিকা নয়। তাঁর বিশ্লেষণ তাঁকে বলে যে, ভারতীয় ইতিহাসের সুদীর্ঘ ধারায় এক বিকৃতি ঘটেছে এবং তাকে পঙ্গু করে দিয়েছে। তিনি এই দোষ চাপান ইংরেজ শাসনে। তিনি মনে করতেন, ভারতীয় সংস্কৃতি সৃষ্টি হয়েছে বিভিন্ন ধর্মের সমন্বয় ও বিরোধের প্রক্রিয়ার মধ্যে। এই ঐতিহাসিক প্রক্রিয়ায় সমন্বয় ছিল প্রধান সাংগঠনিক নীতি। উপনিষদ থেকে তাঁর প্রিয় উদ্ধৃতি ছিল চরৈবতি, এগিয়ে চলো। তিনি মনে করতেন ইংরেজ আমলে ভারতের অর্থনৈতিক ব্যবস্থা আমূল বদলে যায়, নতুন স্বার্থের উন্মেষ হয় এবং প্রতিষ্ঠিত মধ্যমবর্গের বদলে এক মেকি মধ্যবিত্তশ্রেণির জন্ম হয়। এই মধ্যবিত্তশ্রেণি ইংরেজ শাসনকে সংগঠিত করতে সাহায্য করে, এবং পরবর্তী সময়ে তাদের চ্যালেঞ্জও জানায়। এই মধ্যবিত্তশ্রেণিই তাঁর মতে দেশভাগের জন্য দায়ী। এই মধ্যবিত্তশ্রেণির শিকড়হীনতাই তাদের মেকি তৈরি করেছে, ফলে তাদের ক্রিয়াকর্ম, তা সে শিক্ষা, সংস্কৃতি, রাজনীতি যেখানেই হোক, এক ধরনের সারশূন্যতাই সৃষ্টি করে এসেছে। এই এলিট-দের পক্ষে স্বাধীন ভারতের নেতৃত্ব দেওয়া সম্ভব নয়। তিনি বললেন, স্বাধীন ভারত পুনর্গঠনের প্রয়োজন। এদের সচেতনভাবে ভারতের ঐতিহ্যের সঙ্গে বোঝাপড়া করতে হবে, কারণ সংস্কৃতি শূন্য থেকে সৃষ্টি হয় না।১৮ ভারতবর্ষে শ্রেণি জাতিকে স্থানচ্যুত করেনি, তারা দু-টি আলাদা কম্পার্টমেন্টেও অবস্থান করে না। তাদের সংযুক্তি হয়, কিন্তু তারা একীভূত হয় না। ধূর্জটিপ্রসাদ যে ভারতবর্ষের কথা বলেছেন সেখানেও বিভিন্ন উপাদান, তাদের আঞ্চলিক সংস্কৃতিসহ একসঙ্গে থাকবে, কিন্তু কোনো একত্ব উপর থেকে চাপিয়ে দেওয়া হবে না। তিনি জাতীয় পরিকাঠামোর মধ্যে বিভিন্ন আনুগত্য ও স্বার্থের সহাবস্থানের কথা বলেছিলেন, কোনো জাতীয় একীকরণের কথা নয়। ধূর্জটিপ্রসাদের এই চিন্তা আজও প্রাসঙ্গিক। তাই তিনি ঐতিহ্যে যে নতুন করে পারিপার্শ্বিক অবস্থার সঙ্গে খাপ খাইয়ে নেওয়ার কথা বলেছিলেন, সেটা ছিল, তাঁর মতে, এগিয়ে যাবার প্রাথমিক শর্ত। ফ্রাঙ্কলিন গিডিঙ্গসের ঐতিহ্যের শ্রেণিকরণ প্রয়োগ করে তিনি ঐতিহ্যকে তিনভাগে ভাগ করেন : প্রাথমিক, দ্বিতীয়বর্গীয় ও তৃতীয়বর্গীয়; তিনি বলেন ইংরেজরা ভারতে যখন আসে তখনও হিন্দু ও মুসলমানদের অস্তিত্বের প্রতিটি স্তরের ঐতিহ্যের পূর্ণ সমন্বয় ঘটেনি। ব্যবহারযোগ্য সম্পদ কীভাবে কাজে লাগাবে এই নিয়ে তারা আপসে একটা সহমতে ছিল, কিন্তু নান্দনিক ও ধর্মীয় ক্ষেত্রে সেই ঐকমত্য ছিল না। তৃতীয়বর্গের ঐতিহ্যে অর্থাৎ প্রত্যয়ভিত্তিক চিন্তার ক্ষেত্রে পার্থক্য খুব স্পষ্টরূপ বজায় ছিল। এই অবস্থায় ইংরেজ অন্ধের মতো ভারতের সমাজব্যবস্থায় হস্তক্ষেপ করে ইতিহাসকে প্রচণ্ড ধাক্কা দেয়। তারা দেশীয় বণিক পুঁজিকে বিনষ্ট করে, গ্রাম্য অর্থনীতির হানি করে, জমিব্যবস্থায় হস্তক্ষেপ করে সম্পত্তি ও লাভের এক বিদেশি ধারণার সাহায্যে এবং এক সম্পূর্ণ অপ্রয়োজনীয় শিক্ষাব্যবস্থার প্রচলন করে, যার কোনো সামাজিক ভূমিকা ছিল না। এই সুযোগের সদ্ব্যবহার সম্ভব হয়নি, কারণ তা ভারতীয় ঐতিহ্যের সঙ্গে মানানসই ছিল না।

তিনি চেয়েছিলেন সমাজতত্ত্ব রূপান্তরের প্রক্রিয়াকে বিশ্লেষণ করে সমাজকে পথ দেখাবে। এবং এটা সম্ভব যদি প্রথমে আমরা ঐতিহ্যের প্রতি মনোযোগ দিই, আর তারপর পরিবর্তনের প্রতি। তাই তিনি বলেছিলেন প্রথম কাজ হবে সামাজিক ঐতিহ্যের অনুসন্ধান করা, যে ঐতিহ্যের মধ্যে আমাদের জন্ম এবং যেখানে আমাদের সত্তা নিহিত। এই কাজের অন্তর্ভুক্ত হল বাইরের ও অভ্যন্তরীণ চাপে এই ঐতিহ্যের পরিবর্তনের প্রকৃতি অধ্যয়ন করা। বহিঃস্থ চাপের একটা প্রধান উপাদান হল অর্থনৈতিক, আর অর্থনৈতিক শক্তি যদি প্রচণ্ড শক্তিশালী না হয়, ঐতিহ্য নানারকম বোঝাপড়ার মাধ্যমে বেঁচে থাকে। ঐতিহ্যের বোঝাপড়া করার ক্ষমতাই তার জীবনীশক্তির মাপদণ্ড, আর অভিজ্ঞতার মাধ্যমেই এই জীবনীশক্তির পরিচয় পাওয়া যায়। তাই তিনি অগ্রাধিকার দিচ্ছেন এই ঐতিহ্যকে বোঝা, এমনকী তাদের পরিবর্তনের অধ্যয়নের বিষয়ে। অন্যকথায় তিনি বলছেন, ভারতীয় ঐতিহ্যের পরিবর্তনের অর্থনৈতিক কারণ অনুসন্ধানের সমাজতাত্ত্বিক ব্যাখ্যার আগে ঐতিহ্যকে অনুধাবন করতে হবে।১৯ ধূর্জটিপ্রসাদ মনে করতেন, ভারতের ইতিহাস শ্রেণিসংগ্রামের ইতিহাস নয়, কারণ এরকম কোনো অভিজ্ঞতা ভারতের হয়নি। ধর্ম ও দর্শন এই ইতিহাসের প্রধান কথা এবং এই ইতিহাস হল এক লম্বা সাংস্কৃতিক সমন্বয়ের ধারা। তিনি বলতেন ভারতীয় ইতিহাস হল ভারতীয় সংস্কৃতি।২০ তাই নিজের সংস্কৃতি ছেড়ে অন্যের অনুকরণের মাধ্যমে কোনো সফলতা আসতে পারে না। দেশের বিকাশ সম্বন্ধে তাই তাঁর মত ছিল, প্রকৃত আধুনিকতা অনুকরণের মাধ্যমে আসতে পারে না। তিনি সাংস্কৃতিক সাম্রাজ্য সম্পর্কে সবচেয়ে বেশি উদবিগ্ন ছিলেন। ঐতিহ্য ও আধুনিকতার ডায়েলেকটিকসের সূত্র তিনি দিয়েছেন তাঁর রবীন্দ্রনাথ সম্পর্কিত গ্রন্থে।২১ তিনি বলেছেন রবীন্দ্রনাথের উপরও পশ্চিমের প্রভাব বেশ ভালোরকম ছিল কিন্তু তাকে অতিরঞ্জিত করা উচিত নয়। ঐতিহ্যের যে ধারা রামমোহন ও দেবেন্দ্রনাথ রবীন্দ্রনাথের প্রজন্মকে দিয়ে গিয়েছিলেন, এই প্রভাব সেই সজীব ঐতিহ্যের ধারার সঙ্গে বিজড়িত। যখনই রবীন্দ্রনাথ আরও গভীরে পৌঁছতে চেয়েছেন, বিস্তৃতি চেয়েছেন বা উপরে উঠবার প্রয়াস করেছেন তখনই তিনি এই ঐতিহ্যের সাহায্য নিয়েছেন। তাঁর গদ্য, কবিতা, নাটক, সংগীতের বিকাশের প্রত্যেকটি ধাপে এবং তাঁর প্রাতিস্বিকতার ক্ষেত্রেও তাই আমরা দেখি দেশের মাটি, প্রাণসত্তা ও মানুষদের কাছ থেকে রসদ সংগ্রহ করছেন।২২ এর থেকে বোঝা যায় আধুনিকতার গতিপ্রকৃতি সম্পর্কে ধূর্জটিপ্রসাদের মত ঠিক কী ছিল। তিনি ঐতিহ্য থেকে সম্পূর্ণ সরে আসা চাইতেন না, তাঁর কাছে ঐতিহ্য ছিল ধারাবাহিকতা, আধুনিকতার এক শর্ত, আধুনিকতার পথে বাধা নয়। আমরা ধূর্জটিপ্রসাদের ঐতিহ্যের ধারণার কিছু সমস্যা নিয়ে এবার আলোচনা করতে পারি।

আমরা বিচ্ছিন্ন ঘটনাকে ইতিহাসের মাধ্যমে ধারাবাহিকতা প্রদান করি। যা আসলে বিচ্ছিন্ন, ইতিহাসে তা ধারাবাহিক হয়ে ওঠে। এই ইতিহাসের নানাবিধ পদ্ধতি আছে। কখনও আমরা ঘটনাবলির বিচার করি কার্যকারণ সম্পর্কের মাধ্যমে, তখন আলাদা আলাদা ঘটনাগুলি এক সম্পর্কে বাঁধা পড়ে। কখনো আবার ঘটনাকে বিচার করি কোনো পরম কারণের পরিপ্রেক্ষিতে। কার্যকারণ, উদ্দেশ্যবাদ, পরম কারণ ইতিহাসকে এক ধারাবাহিকতা প্রদান করে। বস্তুত ঐতিহ্য হল ঠিক ঐ একরকম এক প্রত্যয় বা সাধন, যার সাহায্যে যা আসলে বিচ্ছিন্ন ইতিহাসে তা ধারাবাহিকতা পেয়ে যায়। ঐতিহ্য বিভিন্ন ও বিচ্ছিন্ন ঘটনাকে এক বিশেষ কালিক শৃঙ্খলার মধ্যে বেঁধে ফেলে। আমরা একটু আগেই বলেছি, ধূর্জটিপ্রসাদ মনে করতেন ঐতিহ্য মানে ধারাবাহিকতা। বস্তুত ঐতিহ্য এমন এক নির্মাণ, যা ইতিহাসের অবিন্যস্ততা, বিক্ষিপ্ত অসম্বদ্ধতাকে এক অভিন্ন ধারণার মধ্যে দেখা সম্ভব করে। ঐতিহ্য পার্থক্যকে হ্রাস করে, মূলে যে পার্থক্য ছিল তার অবসান করে এবং আমাদের নিরবচ্ছিন্নভাবে উৎস সন্ধানে সাহায্য করে। ঐতিহ্য আমাদের যা স্থায়ী তার থেকে যা নতুন তাকে চিহ্নিত করতে সাহায্য করে। সমাজতত্ত্বের কাজ হল ঐতিহ্যের ধারণাকেই প্রশ্ন করা, ঐতিহ্যকে আমাদের এক মূল্যবান সম্পত্তি হিসেবে না ভেবে। বস্তুত ঐতিহ্যকে যদি আরও একটু গভীরভাবে বিচার করি, তাহলে আমরা দেখতে পাই যে, অনেকক্ষেত্রেই ঐতিহ্য আবিষ্কৃত হয়। বিভিন্ন রাজনৈতিক, সামাজিক প্রয়োজনে ঐতিহ্য-কে কাজে লাগিয়ে উদ্দেশ্য সাধনের কর্মকৌশল আমরা সব দেশেই দেখতে পাই। এর জন্য ঐতিহ্য বলে যা প্রচারিত হয়, বা ঐতিহ্য বলে যা মানুষকে বিশ্বাস করানো হয়, তা এক অলীক ঐতিহ্য, যা নির্মিত হয়েছে কোনো এক উদ্দেশ্য সাধনের জন্য। তাই ধূর্জটিপ্রসাদ যখন ঐতিহ্যের কথা বলেন, তখন মনে রাখতে হবে, এই ঐতিহ্য তাঁর নিজেরই নির্মাণ, ঠিক যে-রকম জাতীয়তাবাদীরা ভারতের ঐতিহ্যের কথা বলতেন বা আজকের দিনে আমরা হিন্দু বা মুসলমান ঐতিহ্যের কথা শুনতে পাই।

৩. দূরত্বের সমাজতত্ত্ব
ধূর্জটিপ্রসাদের আমরা ও তাঁহারা প্রকাশিত হয় ১৯৩১ সালে। এই বইটি তিনি লিখেছিলেন ডায়ালগের মাধ্যমে, বলেছিলেন সব চিন্তাই তো এক ধরনের ডায়ালগ। এইভাবে লেখার আরও একটি ইতিবাচক দিক হল আলোচনার বিষয়গুলি নিয়ে কোনো উপসংহারে না এসে বরং বিষয়গুলিকে খোলা রাখা, যেখানে পাঠকও তর্কবিতর্ক করার একটা স্পেস পেয়ে যান। বইটির বিষয় সম্বন্ধে তিনি লিখেছেন : বিষয়বস্তু এবং বক্তব্য সম্বন্ধে কিছু না বলে পরাছি না। “আমরা ও তাঁহারা” যখন প্রথম আরম্ভ করি, তখন অর্থশাস্ত্র ও সমাজতত্ত্বে social distance প্রত্যয়টির আলোচনা সবে শুরু হয়েছে। চিন্তাশীল ব্যক্তিরা তখনই বুঝতে পেরেছেন যে সমাজ ভেঙেছে এবং টুকরো টুকরো ছোটো-খাটো দল বা উপদল তৈরি হচ্ছে। কেন এমন হল, জানবার জন্য তাঁরা উৎসুক হলেন। এই সময় থেকেই মার্কসবাদের চলন হয় বুদ্ধিজীবীদের মধ্যে। তাঁরা শ্রেণি-বিভাগের উপর সেই দ্বন্দ্ব ও ভাঙনের দায়িত্ব অর্পণ করলেন। আর যাঁরা মার্কসবাদ গ্রহণ করলেন না, অতটা সরলীকরণে যাঁদের আপত্তি ছিল, তাঁরাও সামাজিক দূরত্ব মানতে বাধ্য হলেন। এবং সেই দূরত্বের কারণ খুঁজতে গিয়ে ভিন্ন ভিন্ন সমাজস্তরের আচার-ব্যবহার মনোভাব (folkways, mores) প্রভৃতির পার্থক্যে এসে পৌঁছলেন।২৩ ধূর্জটিপ্রসাদ সামাজিক দূরত্ব সংক্রান্ত প্রশ্নের মোকাবিলার চেষ্টা করেছেন জ্ঞানের সমাজতত্ত্বের সাহায্যে, তিনি মূলত প্রভাবিত হয়েছেন কার্ল ম্যানহাইমের রচনার দ্বারা। তিনি মানুষের সামাজিক স্তর ও তার মনোভঙ্গির মধ্যে এক সম্পর্ক দেখছেন।

সামাজিক দূরত্বের আলোচনায় একটি প্রধান প্রশ্ন হল ভাষা নিয়ে। ভাষার ব্যবহার কি সামাজিক দূরত্বের কারণ? না কি একজন ধনী ও একজন গরিব তাদের অর্থনৈতিক দূরত্বের জন্য ভিন্ন রকমের ভাষা ব্যবহার করে, একজনের শিক্ষিত ভাষা, অন্যজনের অশিক্ষিত ভাষা। যেমন ধূর্জটিপ্রসাদ বলেছেন, আপনারা আমাদের কথা বোঝেন না, আর আমরা আপনাদের কথা বুঝি না, অথচ প্রত্যেকেরই ধারণা যে কোনো দুর্বোধ্য ভাষা প্রয়োগ করা হয়নি।২৪ শিক্ষিতজনের যে-ভাষা সে-ভাষা বহু সময়েই সমাজের নিম্নবর্গের চিন্তাভাবনা, কামনা-বাসনার প্রকাশ মাধ্যম হয়ে ওঠে। কারণ, নিম্নবর্গের কাছে উপযুক্ত ভাষা নেই, অথবা সে-ভাষা কেউ বোঝে না। তাই তাঁহারা বলছেন : আপনাদের মুখে তাদের বর্ণনা শুনলে মনে হয় যেন ভগবান তাদের মূক করেছেন আপনাদের মুখর করার জন্য।২৫ শুধু ভাষা নিয়ে নয়, দুই শ্রেণির মধ্যে তর্ক হয়েছে সুর, সংগীত, মন, দেশ এবং স্ত্রী-পুরুষের সম্পর্ক নিয়েও। সমাজে অর্থনৈতিক পরিবর্তনের ফলে জাতি-ধর্ম-সমাজ-ভিত্তিক শ্রেণিবিন্যাসের বদলে এক নতুন ধনী-মধ্যবিত্ত-শ্রমিক-শ্রেণির জন্ম হয়েছে। এই মধ্যবিত্তের মধ্যে আবার এক ধরনের সূক্ষ্ম পার্থক্য দেখা যাচ্ছে। একদল উচ্চশিক্ষিত বুদ্ধিজীবী, অন্যদল অল্পশিক্ষিত কেরানিকুল। আগেই বলেছি ধূর্জটিপ্রসাদ মনে করতেন, এ শ্রেণির দম, জান এবং শাঁস ফুরিয়েছে, কিন্তু তবু তিনি এই দুই জাতের মধ্যবিত্তের সাংস্কৃতিক ও সামাজিক দূরত্বের অনুসন্ধান করেছেন। এই ধরনের ডায়ালগে সাধারণত কথাবার্তা হয় দু-টি ভিন্ন টাইপ-এর মধ্যে, এখানেও ধূর্জটিপ্রসাদ তাই করেছেন, কিন্তু অনেক সময়েই দুই টাইপের পার্থক্য রক্ষা করতে পারেননি, তাহারা-ও তাদের টাইপের বিরুদ্ধে গিয়ে যথেষ্ট বৈদগ্ধ্য দেখিয়ে ফেলেছেন। ফলে আলাদা জাতের মধ্যবিত্তের স্বভাবগত পার্থক্য বা সামাজিক দূরত্ব ফুটিয়ে তুলতে পারেননি। মনে হয়েছে লেখক যেন নিজের সঙ্গে কথা বলছেন। এই বইয়ে মনের কথা অধ্যায়ে ধূর্জটিপ্রসাদ তাঁর এক প্রিয় বিষয়ে ফিরে এসেছেন, যা নিয়ে আমরা পরে বিস্তারিত আলোচনা করব। সেটা হল পার্সোনালিটি ও ইনডিভিডুয়ালিটি। বস্তুত তাঁহারা হলেন আমরা-র অন্য বা আদার। বুদ্ধিজীবীর আমিত্ব-র জন্য তাঁহাদের প্রয়োজন, অন্যদিকে তাঁহারা উপস্থিত হন বুদ্ধিজীবীর কাছে, তাঁদের প্রত্যক্ষ অভিজ্ঞতাকে ধার দিতে।

আমরা ও তাঁহারা বইটির দু-বছর পর প্রকাশিত হয় তাঁর চিন্তয়সি (১৯৩৩) প্রবন্ধ সংকলন। এই বইয়ের ধূর্জটিপ্রসাদ যেমন নর্মাল প্রবন্ধে অ্যাভারেজকে ব্যঙ্গ করেছেন, তেমনি সাহিত্যের সমাজতত্ত্ব নিয়েও লিখেছেন। নর্মালের মানে বলতে তিনি বুঝেছেন খানিকটা গড়পড়তা, খানিকটা স্বাভাবিক এবং খানিকটা আদর্শ।২৬ সমাজে অনেক নর্মাল আছে এবং বহু নর্মালের সামান্যীকরণে একটি বৃহৎ নর্মালের সৃজন হয়। ধূর্জটিপ্রসাদের আপত্তি হল, নর্মাল সৃজনে এক ছাঁচে ঢালতে গিয়ে প্রত্যেকে তার বৈশিষ্ট্য হারাল। বৈচিত্র্য গেল। লিখেছেন বাস্তব জগতে নর্মালের অস্তিত্ব নেই, দেশ কালের প্রাণ নেই, সেইজন্য সমাজতত্ত্ববিদ, অর্থশাস্ত্রী ও রাজনৈতিক এই জড়ের নর্মাল তৈরি করতে তত গোলে পড়েন না, যত গোলে পড়েন একটি নর্মাল মানুষ গড়তে।২৭ রাজনীতিতে এই সামাজিক নর্মালের কাছে মানুষ আত্মবলি দেয়, ধূর্জটিপ্রসাদ একেই বলেছেন ডিসিপ্লিন বা জার্মান ড্রিল। আজকের দিনের সামাজিক অনুশাসনের আলোচনার ক্ষেত্রে ধূর্জটিপ্রসাদের এই মন্তব্য খুবই প্রাসঙ্গিক। বস্তুত ধূর্জটিপ্রসাদ বলেছেন নরম্যাটিভ এক ধরনের অনুশাসনেরই ফল। এই একই বইয়ে তিনি সাহিত্যের ভূমিকা ব্যাখ্যা করেছেন বাহির ও অন্তরের এই বিরোধের মাধ্যমে। মানুষ অনুশাসনের বিরোধ করবেই, কারণ লেখকের ভাষায় মানুষ বিরক্ত হয়ে মহাপুরুষের মত সংসার ত্যাগ করতে পারে না-সে যখন সমাজের মধ্যে থাকতে বাধ্য হয় তখন তার বুদ্ধিবৃত্তিও অসামাজিক হতে বাধ্য।২৮ তাই সাহিত্যকে গোটা মানুষের সঙ্গে বাইরের সমাজ ও অন্তরের প্রকৃতির নতুন নতুন বিরোধকে রূপ দিতে হবে, কারণ সাহিত্যের বিষয় মানুষ। তিনি বলেছেন সমাজতত্ত্ববিদের কাজও অনেকটা সাহিত্যিকের মতোই, কারণ তার কাজও মানুষকে নিয়েই : সমাজতত্ত্ববিদ অবশ্য রূপ সৃষ্টি করে না, কিন্তু সেও মানুষের দীর্ঘনিঃশ্বাস শুনতে পায়, সেও সামাজিক অত্যাচার লক্ষ করে, এবং অত্যাচার উপশম করবার জন্য জ্ঞাত অসামাজিক মতামত পোষণ ও প্রচার করতে বাধ্য হয়-এই হতে বাধ্য যতদিন সমাজতত্ত্বের বিষয় প্রথমে মানুষ, পরে মানুষের অনুষ্ঠান থাকবে-যতদিন সমাজতত্ত্ব লিখতে মানুষের দরকার হবে।২৯

৪. ব্যক্তি, পুরুষ, প্রাতিস্বিকতা
আগেই বলেছি, ধূর্জটিপ্রসাদের সমাজভাবনার কেন্দ্রে আছে পার্সোনালিটি-সম্পর্কিত চিন্তা। তিনি মনে করতেন মানুষ হবে পুরুষ; সে একক ব্যক্তিসত্তা বা ইনডিভিডুয়াল হবে না, হবে পার্সন। এই পার্সনের ধারণা ধূর্জটিপ্রসাদের লেখায় নানাভাবে এসেছে, এর বিশ্লেষণ তিনি করেছেন বহুবার এবং এই ধারণা মধ্যবয়স থেকে পরিণত বয়স অবধি তাঁর মনকে অধিকার করেছিল। এই চিন্তায় তিনি যে রবীন্দ্রনাথ দ্বারা ভীষণভাবে প্রভাবিত হয়েছিলেন এ ব্যাপারে কোনো সন্দেহ নেই। তাই প্রথমে রবীন্দ্রনাথের পার্সোনালিটি নিয়ে লেখা একটা আলোচনা প্রয়োজন। রবীন্দ্রনাথ তাঁর Personality (১৯১৭) বইয়ে হুইটম্যানের কবিতা উল্লেখ করে বলেছেন যে, হুইটম্যান যে জগৎ সৃষ্টি করেছেন, তার আকার, তথ্য, গঠন সবকিছুর কেন্দ্রে রয়েছে তাঁর প্রাতিস্বিকতা।৩০ এই জগৎ তাঁর সৃষ্টিশীলতার সঙ্গে সম্পর্কিত, এই জগৎ হয়তো আলাদা কিন্তু তার একটা নিজস্ব সংগতি, সামঞ্জস্য আছে; এবং তার কারণ হল এই কেন্দ্রীয় প্রাতিস্বিক শক্তি। অন্যদিকে বিজ্ঞান এই প্রাতিস্বিকতাকে দূরে সরিয়ে রাখতে চায়, বিজ্ঞান দেশকালের এক নৈর্ব্যক্তিক, অপরিবর্তনীয় স্ট্যান্ডার্ড স্থির করতে চায়, যা কিন্তু সৃষ্টির মান নয়। তাই এই বাস্তবের স্পর্শে জগৎ এতটাই বিলোড়িত হয় যে তা এক বিমূর্ততায় অদৃশ্য হয়ে যায়। বিজ্ঞানের জগৎ যুক্তির জগৎ কিন্তু প্রকৃত জগৎ হল মানুষের প্রাতিস্বিকতার, যুক্তির নয়। যুক্তি আমাদের কাজে লাগতে পারে, কিন্তু যুক্তি মানুষ নয়। এই প্রসঙ্গে রবীন্দ্রনাথ বেঠোফেন-এর উল্লেখ করে বলেছেন যে আমরা যদি তাঁর সংগীতের রহস্যময়তা না বুঝি তাহলে তাঁর সোনাটায় আমরা তাঁর প্রাতিস্বিকতার উপাদানকে সন্দেহ করব। আমরা এই সোনাটা সম্বন্ধে নানাবিধ পর্যবেক্ষণ করতে পারি, সাদা কালো কী-এর সংখ্যা গুনতে পারি, আঙুলের চলন দেখতে পারি, বলতে পারি এই হল বেঠোফেনের সোনাটা। কিন্তু এইভাবে সোনাটাকে দেখতে গিয়ে আমরা ভুলে যেতে পারি যে, এর উৎস ও অভীষ্টের অবস্থান হল মানুষের প্রাতিস্বিকতায় এবং যত সঠিকই আমাদের আঙুলের চলন ও কী-সম্পর্কিত তথ্য হোক না কেন, তারা এই সংগীতের বাস্তব বুঝতে কোনো সাহায্য করবে না। অন্যকথায় রবীন্দ্রনাথ বলছেন, একটি সৃষ্টি মূর্ত হচ্ছে মানুষের প্রাতিস্বিকতার মাধ্যমে। মানুষের প্রাতিস্বিকতা একটি সৃষ্টির বাস্তব।

এই প্রসঙ্গে তিনি খেলার দৃষ্টান্ত দিয়ে বলেছেন একটা খেলাকে আমরা খেলা বলি যখন সে খেলা খেলবার খেলোয়াড় থাকে। অবশ্যই খেলার নিয়ম থাকে, যার মাধ্যমে আমরা খেলাটাকে বুঝি, খেলোয়াড় খেলাটাকে অনুশীলন করে। কিন্তু কেউ যদি বলে এই নিয়মই খেলার বাস্তব তাহলে সেটা স্বীকার করা যায় না। কারণ খেলা তা-ই যা খেলোয়াড়রা ভাবে। খেলোয়াড়দের প্রাতিস্বিকতার সঙ্গে খেলার ধরনও বদলে যায়। কেউ লাভের লোভে খেলে, কেউ-বা হাততালি পাবার জন্য; কেউ ভাবে এইভাবে সময় কাটবে, কেউ-বা তার সামাজিক প্রবৃত্তির সন্তুষ্টির জন্য খেলে। কিন্তু খেলার নিয়ম একই থাকে। এই জগৎও আমাদের কাছে খেলার মতো-এটা একই আবার এক নয়ও। বিজ্ঞানের কাজ হল এই একত্বকে নিয়ে; ছবিকে নিয়ে নয় পরিপ্রেক্ষিতের নিয়মকে নিয়ে। ছবি সৃষ্টি হয় প্রাতিস্বিকতার মাধ্যমে এবং যারা সেটা দেখে তাদের প্রাতিস্বিকতায় আবেদন করে। বিজ্ঞান প্রাতিস্বিকতার অপসারণ করে যেকোনো সৃষ্টিতে তার মাধ্যমের প্রতি মনোযোগ দেয়। মানুষের প্রাতিস্বিকতা পূর্ণতা লাভ করে বহুবিধ সম্পর্কের মাধ্যমে, জগতের সঙ্গে একত্বে। প্রাতিস্বিকতা সম্পর্কে সচেতনতা শুরু হয় অন্য সকল থেকে বিযুক্তির অনুভবের মধ্য দিয়ে, আর শেষ হয় সকলের সঙ্গে একত্বের অনুভূতি দিয়ে। এই প্রাতিস্বিকতাই সমস্ত সম্পর্কের কেন্দ্রে আছে এবং এটাই বাস্তব। তাই এই হল মানুষের পরম অভীষ্ট। রবীন্দ্রনাথ বলেছেন, জগৎ যে বাস্তব তার কারণ এই জগৎ প্রাতিস্বিকতার সঙ্গে সম্বন্ধিত। এই হল বাস্তবতার কেন্দ্রস্থল। এই কেন্দ্র যদি অপসারিত হয় তাহলে জগৎও ভেঙে টুকরো টুকরো হয়ে পড়ে, পর্যবসিত হয় এক বিমূর্ততার স্তূপে। অন্যভাবে আমরা বলতে পারি প্রাতিস্বিকতা মানুষের এক সম্পর্কিত সত্তা, যে সম্পর্কের ডালপালা ছড়িয়ে আছে সারা জগৎ জুড়ে, আর এই সম্পর্কই প্রাতিস্বিকতাকে পূর্ণতা দেয়।

আমরা জানি পশ্চিমের সমাজদর্শনে ব্যক্তির ভূমিকা অপরিসীম। এই ব্যক্তির ধারণা মধ্যযুগীয় কিছু বিশেষ মানুষের বিশেষ অধিকারকে নাকচ করেই প্রতিষ্ঠিত হয়। এই বিশেষ অধিকারকে প্রিভিলেজ বলা যায়, ব্যক্তির ধারণা এই প্রিভিলেজকে নাকচ করেই সৃষ্টি হয়। ব্যক্তির এই ধারণা মনে করে ব্যক্তি স্বাধীন এবং অটোনোমাস। ফলে এই ধারণা ব্যক্তির নৈতিক ও বৌদ্ধিক স্বাধীনতাকে সর্বোচ্চ মূল্য প্রদান করে; তার যুক্তিবোধ, আত্মজ্ঞান, আত্মিকতা, ব্যক্তিগত জীবনযাপনের অধিকার, আত্ম-সার্বভৌমতা, আত্ম-বিকাশের ক্ষমতাকে চরম গুরুত্ব দেয়। এই ব্যক্তি প্রশ্নাতীত, পরম, অনতিক্রমণীয়। এই ব্যক্তির বৈধ অধিকারের উপরে আর কিছু নেই, এই ব্যক্তির অধিকার শুধুমাত্র অন্য ব্যক্তিদের একইরকম অধিকারের দ্বারা সীমিত। লাইবনিৎস যেমন বলেছেন ব্যক্তি হল মোনাড এবং সমাজ হল মোনাডদের সংঘ। ধূর্জটিপ্রসাদ মনে করেন, ব্যক্তির জন্ম ধনতন্ত্রের প্রসারের সঙ্গে, কিন্তু ব্যক্তির জন্মের সঙ্গে থেকেই ইউরোপের সংস্কৃতির পতন আরম্ভ হয়; কারণ, সংস্কৃতির ভিত্তি ব্যক্তিগত কৃষ্টি নয়, কমিউনিটি-যাকে হিন্দুরা সমাজ বলেন। এই সমাজবোধ নষ্ট হবার পরই শূন্যতা ভরাট করবার জন্য জাতীয়তার (nationalism) প্রয়োজন হয়। ব্যক্তি যেমন এক, নেশন বা জাতিও তেমনি একটি; ব্যক্তি যেমন লাভের জন্য দুঃসাহসী, জাতিও তেমন শক্তিপ্রসারের অভিলাষী।৩১ তিনি মনে করেন ব্যক্তি বস্তুত এক বিমূর্তভাব। এই ব্যক্তির প্রতিতুলনায় তিনি নির্মাণ করেন অন্য একটি সংজ্ঞা, যার নাম পুরুষ বা পার্সন, আর একমাত্র পুরুষেরই আছে পার্সোনালিটি, ব্যক্তির নয়। লিখেছেন : মানুষ হবে পুরুষ; সে একক ব্যক্তিসত্তা বা ইনডিভিডুয়াল হবে না-হবে পার্সন।৩২

তিনি বলেছেন ব্যক্তিবাদের সঙ্গে পুরুষবাদের পার্থক্য অনেক। তাঁর মতে, ব্যক্তি সমাজ থেকে ছিন্ন ও ভিন্ন, অতএব হয় সে সমাজের শত্রু, না হয় ব্যর্থতাবোধে সামাজিকতায় আত্মহারা। এই ভিন্নতাবোধের জন্য সে একাকিত্বের শিকার, যে-জন্য ডুরখাইমের মতে আত্মহত্যা (এটা অবশ্য ডুরখাইমের ঠিক পাঠ নয়) অথবা এরিক ফরমের মতে ফ্যাসিজম। ব্যক্তির দ্বিতীয় অবস্থা হল দায়িত্বহীন সমালোচনা ও অসামাজিক ব্যবহার, যার প্রমাণ কলকাতা শহরের অলিতে গলিতে, ট্রামে-বাসে, চা-এর ও কাপড়ের দোকানে।৩৩ তৃতীয় অবস্থা হল বিরোধিতার জন্যই বিরুদ্ধতা অর্থাৎ নিয়মকানুনে অবিশ্বাস ও অনিয়মের অভ্যাস। কবিতায় দুর্বোধ্যতা, বৈজ্ঞানিক ও আর্টিস্টের আত্মম্ভরিতা, বিশেষজ্ঞের দম্ভ, কী সমাজ-সংস্কারকের আত্মপ্রসাদ, প্রত্যেকটি ঐ ব্যক্তিবাদের অন্তঃস্থ বৈপীরত্য-বোধের প্রকাশ।৩৪ ঠিক কী এই বিপরীত বোধ? ধূর্জটিপ্রসাদ বলছেন, এই বিপরীত বোধ হল হয় এই নয়তো ওই, আইদার অর, অ্যারিস্টটলীয় যুক্তি। হয় তুমি আমার বন্ধু না হয় শত্রু। বলেছেন এর জন্য বিজ্ঞানে ও অন্যজ্ঞানে কত সর্বনাশ হয়েছে তার ইয়ত্তা নেই। বিপরীত বোধ হল ক বনাম খ, ক-এর বিরুদ্ধে খ। পুরুষবাদে এই বিপরীতবোধ নেই, পরিবর্তে আছে সংযোগবোধ, এর যুক্তি ডায়ালেকটিক অর্থাৎ সমন্বয়সাধনের যুক্তি। তাই তিনি বলেছেন : সমবায়ী, সংযোগী পুরুষ বাস্তব, ব্যক্তি অবান্তর।৩৫ মানুষ সামাজিক জীব, এর অর্থই তাই। পুরুষ তাই বৃহত্তর সঙ্গ, সহবাস, সম্পর্ক, সহযোগ, সমবায় সৃষ্টি করতে চায়, যেখানে তার মনুষ্যত্বের যাচাই হতে পারে। তাই পুরুষ অধিকার অর্জন করবে আবার দায়িত্বশীল হবে। পুরুষ সংজ্ঞার মধ্যে অধিকার-দায়িত্ব একত্রিত হয়েছে। পুরুষ আরও একটি বিরোধের সমন্বয় ঘটায়, সেটা হল ঐতিহ্য ও পরীক্ষার বিরোধ। সাধারণভাবে ধরে নেওয়া হয় ঐতিহ্য মানে রক্ষণশীল আর পরীক্ষা মানে প্রগতি। কিন্তু ধূর্জটিপ্রসাদ বলেছেন, পুরুষ জন্মায় ঐতিহ্যের গর্ভে এবং কর্মের জোরে বেরিয়ে আসে জীবনের পরীক্ষাগারে। একই মানুষ ঐতিহ্যের ভার বহন করে আগুয়ান হয়, কখনও ভার কমায়, কখনও আবার নতুন ভার গ্রহণে ভয় পায় না।৩৬ তিনি বলেছেন, ভারতীয় সমাজ ভাঙছে ঠিকই, কিন্তু তা অসংলগ্ন ব্যক্তিকণার জঞ্জালে পরিণত হয়নি। ভারতের দৃষ্টিভঙ্গিতে এমন এক মানব প্রত্যয়ের আভাস মেলে যেটা, তাঁর মতে, ব্যক্তিত্বের অপেক্ষা পুরুষ-তত্ত্বের অনুকূল। পশ্চিমের ও ভারতের সমাজের পার্থক্য প্রদর্শিত করে তিনি বলছেন : তবে যদি এমন কোনো মনোনয়ন আমাদের করতেই হয়, য়ুরোপীয় সভ্যতার খণ্ড-বিখণ্ডিত, অবরোহী নির্ণয়-সিদ্ধ ভাসমান, শিকড়-ছেঁড়া ও সে হিসেবে স্বাধীন, ব্যক্তি-প্রত্যয় গ্রহণ করবো, কিংবা ভারতীয় সভ্যতার এখনও অখণ্ড, জমাটবদ্ধ-concrete, এবং সে হিসেবে আচার ও নিয়মাধীন মানুষকে দিয়ে নব্য, সমাজের গোড়া পত্তন করবো, তখন আমরা নিশ্চিন্ত মনে ঐতিহ্যের ধারা অনুসারে অগ্রসর হতে পারি।৩৭ তিনি বলছেন এই পুরুষতত্ত্ব মার্কসবাদের সঙ্গে সামঞ্জস্যপূর্ণ : আমি যতটা মার্কস-এঙ্গেলস বুঝেছি তাইতে আমার ধারণা হয়েছে এই যে, এই প্রকার পুরুষতত্ত্বই তাঁদের মনের কথা ছিল।৩৮

তাঁর মতে, মার্কসবাদের কেন্দ্রে আছে মানুষ, কিন্তু মানুষ আর ব্যক্তি এক বস্তু নয়। যদি বলা হয় ব্যক্তি সত্য, তাহলে মার্কসবাদের সঙ্গে এই ব্যক্তিসত্তার যোগাযোগ মানবগোষ্ঠীর মাধ্যমে, অর্থাৎ সেই গোষ্ঠী স্বাধীন হলে ব্যক্তি হলে ব্যক্তি হবে মুক্ত। অন্যদিকে যদি বলা হয় সমষ্টিই সত্য, ব্যক্তি বলে কোনো বস্তু নেই, কারণ ব্যক্তি সমষ্টি দ্বারাই প্রভাবিত ও নিয়ন্ত্রিত, তবে মার্কসবাদের সঙ্গে সমষ্টির যোগ নিতান্ত প্রত্যক্ষ। এরপর ধূর্জটিপ্রসাদ বলেছেন : আমার নিজের বিশ্বাস, যে ব্যক্তি পদার্থটি একটি প্রকাণ্ড abstraction বা বিমূর্তভাব, যার উৎপত্তি ইংলন্ডে ধনিকতন্ত্রের যুগে এবং যার সঙ্গে ভারতীয় চিন্তার ও ভারতীয় সমাজের ও ঘটনার কোনো যোগ নেই। ভারতীয় চিন্তায় আছে পুরুষ; . . . ব্যক্তিত্ববাদের মূলকথা আর্থিক উন্নতির সাধনা। পুরুষবাদের তত্ত্বকথা বর্ণাশ্রম, অর্থাৎ সমাজের ভেতরে বিকশিত হবার পর গুটিপোকার মতন কেটে বেরোনো।৩৯ বলছেন, তার মানে মার্কসবাদ ও হিন্দুত্ব এক বস্তু এরকম নয়, কিন্তু মার্কসবাদ ব্যক্তিত্ব নামক কল্পিত বস্তু-র উন্নতিবিধানের স্থান নয়। মার্কসবাদের সঙ্গে মানবধর্মের সম্বন্ধ পুরুষতত্ত্বের (personalism) ভেতর দিয়ে, ব্যক্তিস্বাতন্ত্র্যের মারফত নয়।৪০

ধূর্জটিপ্রসাদের ব্যক্তি সম্পর্কিত উক্তির প্রসঙ্গে বলা যায়, পশ্চিমের সমাজদর্শনে ব্যক্তি একটি আইডিয়া, বাস্তব নয়, ঠিক যেমন সাম্য বা ন্যায় এক-একটি আইডিয়া, পশ্চিমের রাজনীতি এবং তার দর্শন নির্মিত হয়েছে এই ধারণাগুলিকে ভিত্তি করে। কিছু কিছু রাজনৈতিক মতবাদের ক্ষেত্রে, যেমন উদারনৈতিকবাদ, এই ধারণাগুলির অর্ন্তনিহিত অর্থ, ব্যঞ্জনা, তাৎপর্য অত্যন্ত গুরুত্বপূর্ণ ভূমিকা পালন করে। তাই ব্যক্তিকে বাস্তব জগতে খোঁজা খুব একটা যুক্তিযুক্ত নয়। পশ্চিমের সমাজতত্ত্বে ব্যক্তি ও সমাজ-এর মধ্যে অনেক সময় বিরোধিতা দেখা যায়, যেখানে সমাজ প্রতিভাত হয় এক অ-মানবিক অবশেষে, এখানে সংখ্যার প্রাধান্য; আর উলটোদিকে আছে মনস্তাত্ত্বিক ও নৈতিক বাস্তব, যা রয়েছে ব্যক্তির মধ্যে। সমাজতত্ত্বের কাজ হল মানুষকে সামাজিক সত্তা হিসেবে জানা, বা মানুষের সামাজিক প্রত্যভিজ্ঞান (apperception)। স্বয়ংসম্পূর্ণ ব্যক্তির তাই সে বিরোধিতা করে সামাজিক সত্তার মাধ্যমে, যেমন ধূর্জটিপ্রসাদ করেছেন। সমাজতত্ত্ব প্রতিটি মানুষকে এক বিমূর্ত মানবিকতার উত্তরাধিকারী মনে করে না, বরং মনে করে এমন এক বিন্দু যেখান থেকে সমষ্টিগত মানবিকতা, বা সমাজ উৎপন্ন হয়েছে। এইখানে মানুষের মধ্য দিয়ে সমাজ কথা বলে। ডুরখাইম এই অর্থেই সমষ্টিগত চেতনা-র কথা বলেছিলেন। মাক্স হ্বেবার বলেছিলেন যে, ব্যক্তি শব্দটি নিয়ে নানাবিধ সমস্যা আছে। প্রধান সমস্যা হল এই পার্থক্য করা যে, কখন ব্যক্তি একজন ইমপিরিকাল এজেন্ট, যে ভূমিকায় সে সমাজতত্ত্বের কাঁচামাল এবং কখন সে একজন যৌক্তিক ও নরম্যাটিভ সাবজেক্ট। পশ্চিমে এই নরম্যাটিভ সত্তার সঙ্গে যুক্ত সাম্য ও স্বাধীনতার ধারণা এবং এই অর্থেই আমি ব্যক্তিকে এক আদর্শের আইডিয়া বলেছি। সমাজতাত্ত্বিক তুলনার জন্য ব্যক্তির পূর্ণ অর্থই গ্রহণ করা উচিত এবং যে সমাজে এই ব্যক্তির আদর্শের স্বীকৃতি নেই, সেই সমাজে তার স্থানও নেই। তাহলে আমরা দু-টি বিপরীত ধারণা পাচ্ছি, প্রথমটিতে জোর দেওয়া হয়েছে সমগ্র সমাজের উপর, সমষ্টিগত মানুষের উপর; এই আদর্শে সমাজ সংগঠিত হয়েছে নির্দিষ্ট উদ্দেশ্য-সাধনের লক্ষ্যে, ব্যক্তির সুখের জন্য নয়। এই সমাজ নির্মিত হয়েছে এক নির্দিষ্ট শৃঙ্খলা ও স্তরবিন্যাসের মাধ্যমে এবং প্রতিটি মানুষ এই নিয়মনীতি-শৃঙ্খলা বজায় রাখার জন্য কাজ করবে। আধুনিক সমাজে মানুষ অবিভাজনীয় বলে ভাবা হয়, এই অবিভাজ্য মানুষ এক জৈব সত্তা এবং চিন্তাশীল সাবজেক্ট। প্রতিটি মানুষই একভাবে সমগ্র মানবতার মূর্ত রূপ। এখানে মানুষের বৈধ লক্ষ্য বা অভীষ্টই হল সমাজের অভীষ্ট। অর্থাৎ এখানে যাকে সমাজ বলা হচ্ছে তা এক সাধন, প্রতিটি মানুষের জীবন হল লক্ষ্য। সত্তাতাত্ত্বিকভাবে সমাজের এখানে বস্তুত কোনো অস্তিত্ব নেই, এই সমাজ কোনোভাবেই সাম্য ও স্বাধীনতার দাবিকে বাধা দিতে পারে না। আধুনিক যুগে সমাজকে ভাবা হয় ব্যক্তির সমষ্টি হিসেবে, যে সমষ্টির ইচ্ছা ও সম্পর্ক আছে, যেমন আছে অবিভাজ্য ব্যক্তির; কিন্তু ব্যক্তির মতো এই ইচ্ছা কোনো সামাজিক নিয়মের অধীন নয়। ধূর্জটিপ্রসাদ বলছেন, সকলেই ব্যক্তি বলতে ভেতরের বস্তু আর সমাজ বলতে বাইরের বস্তু বোঝেন, কিন্তু এই ভেতর ও বাহিরের মধ্যে একটা সম্পর্কের ধারাবাহিকতা আছে যেটি ব্যক্তির সঙ্গে সংশ্লিষ্ট বলে কংক্রিট, কিন্তু যার স্বভাব হচ্ছে সর্বজনীন-এই সম্পর্কের ধারাবাহিকতাকেই ধূর্জটিপ্রসাদ বলেছেন পার্সোনালিটি।৪১

৫. সংগীতের সমাজতাত্ত্বিক?
ধূর্জটিপ্রসাদ সংগীত অনুরাগী মানুষ, সংগীত নিয়ে লিখেছেনও অনেক। কিন্তু সমাজতাত্ত্বিক হিসেবে সংগীতের সঙ্গে সমাজের সম্পর্ক ভাবতে পেরেছিলেন? সংগীতের যে সমাজতত্ত্ব হতে পারে এরকম চিন্তা তাঁর মনে কখনো এসেছিল? আমার নিজের মনে হয় তিনি খুব স্পষ্টভাবে সংগীতের সমাজতাত্ত্বিক ব্যাখ্যার কথা ভাবেননি, সংগীত ও সমাজের সম্পর্ক তাঁর লেখায় এসেছে অনেক অস্পষ্টভাবে। আমরা সকলেই জানি যাঁরা গান-বাজনা করেন তাঁরা সমাজেরই সদস্য, তাঁদের সংগীতের অনুরাগী থাকতে পারেন, আবার সেই সংগীত মানুষের অপছন্দও হতে পারে। সংগীতের সঙ্গে জড়িয়ে আছে সমাজের রুচিভেদ, প্রবৃত্তিভেদ, পছন্দ, মর্যাদা, সৌন্দর্যবোধ ইত্যাদি নানা প্রশ্ন ও প্রসঙ্গ। অর্থাৎ সংগীতের এক কমনসেন্স সমাজতত্ত্ব আছে, যা সংগীতে ও সমাজের পর্যবেক্ষণস্তরে যে সম্পর্ক তার অনুশীলন করে। কিন্তু এই উপরিস্তরের নীচে, আরও গভীরে, সংগীতের মৌলিক বিষয় নিয়ে এক সমাজতত্ত্ব সম্ভব, যা মাক্স ভেব্যর প্রদর্শিত করেন। মাক্স ভেব্যর তাঁর The Rational and Social Foundation of Music লেখেন ১৯১১ সালে। এর অনুবাদ অবশ্য প্রকাশিত হয় আরও পরে, ১৯৫৮ সালে। তাই মূল রচনাটি হয়তো ধূর্জটিপ্রসাদের পক্ষে পাঠ করা সম্ভব ছিল না, কিন্তু সংগীতের সমাজতত্ত্বের মূল কিছু ধারণার কথা তিনি চেষ্টা করলে জানতে পারতেন। নতুন নতুন বিষয়ের বইয়ের প্রতি তাঁর সারাজীবন আগ্রহ ছিল, তাঁর বই পড়ার বিষয়গুলিও ছিল খুব বিস্তৃত। যাই হোক, ঠিক যেমন তাঁর পার্সোনালিটি-সম্পর্কিত তত্ত্বের জন্য তিনি রবীন্দ্রনাথের কাছে ঋণী, সংগীত ও সমাজের সম্পর্ক সম্বন্ধে রবীন্দ্রনাথই তাঁকে সচেতন করেন। প্রথমদিকে চিঠিপত্রে তিনি সংগীতকে এক সর্বজনীন শিল্প বলে ভাবতেন, যার আবেদন দেশকালপাত্রের ঊর্ধ্বে। রবীন্দ্রনাথই তাঁকে বলেন সমাজ-সংস্কৃতি ভেদে সংগীতও ভিন্ন রূপ পরিগ্রহণ করে, তাঁর আবেদনও ভিন্ন হয়। সুর ও সঙ্গতি বইটিতে একটি চিঠিতে রবীন্দ্রনাথ বলছেন, শিল্পভাবনার প্রকাশে জার্মান, ফরাসি, ইতালির চরিত্র ভিন্ন কারণ তাদের ইতিহাস, পরম্পরা ভিন্ন : চরিত্র কর্মসৃষ্টিতে এবং হৃদয়বৃত্তি ও কল্পনাশক্তি রসসৃষ্টিতে আপন পরিচয় দিয়ে থাকে। তাই য়ুরোপীয় সংগীতের কাঠামো এক হলেও ইটালীয় ও জার্মান সংগীতের রূপের ভেদ আপনিই ঘটেছে। ওদিকে রুশীয় সংগীতেরও বৈশিষ্ট্য রসজ্ঞেরা স্বীকার করেন।৪২

বাঙালির সংগীত সম্পর্কে রবীন্দ্রনাথের মত ছিল হিন্দুস্থানীর সঙ্গে বাঙালীর প্রভেদ আছে, দেহে, মনে, হৃদয়ে, কল্পনায়, বাঙালির চিত্তবৃত্তি প্রধানত সাহিত্যিক এবং কীর্তনগানে সাহিত্য ও সংগীত মিলে এক অপূর্ব সৃষ্টি হয়েছিল। তিনি মনে করতেন হিন্দুস্থানী সংগীতের মধ্যে তত্ত্বও আছে সৃষ্টিও আছে, কিন্তু সে সৃষ্টি দেশকালপাত্র দ্বারা নির্ধারিত। সেই সৃষ্টি প্রশংসাযোগ্য, কিন্তু অনুকরণ করতে গেলে নতুন দেশকালপাত্র হুঁচট খেয়ে সেটা সত্য হারাবে। অন্যকথায়, তিনি বলতে চেয়েছেন সমাজ-সংস্কৃতি-পরম্পরার প্রকারভেদে সংগীতও তার রূপ বৈশিষ্ট্য পালটাবে, আর বাঙালি চিত্তে আছে এক গভীর হৃদয়বেগ, এই হৃদয়বেগ হিন্দুস্তানী গানের পিঞ্জরে আবদ্ধ না থেকে প্রকাশিত হয়েছে কীর্তনগানের মাধ্যমে। অথচ হিন্দুস্তানী রাগরাগিণীর উপাদান সে বর্জন করেনি, বরং সে-সমস্ত নিয়েই সে সৃষ্টি করেছে নিজের সংগীতলোক। এই কীর্তনগানকে কিন্তু প্রিমিটিভ এবং ফোক ম্যুজিক বলে উড়িয়ে দিলে চলবে না। উচ্চ অঙ্গের কীর্তন গানের আঙ্গিক খুব জটিল ও বিচিত্র, তার তাল ব্যাপক ও দুরূহ, তার পরিসর হিন্দুস্থানী গানের চেয়ে বড়ো। তার মধ্যে যে বহুশাখায়িত নাট্যরস আছে তা হিন্দুস্থানী গানে নেই।৪৩ বস্তুত এ হল সংগীতের এক সমাজতাত্ত্বিক মূল্যায়ন। রবীন্দ্রনাথ এই মন্তব্যগুলি করেন ধূর্জটিপ্রসাদের সঙ্গে পত্র বিনিময়ে। ধূর্জটিপ্রসাদ মনে করতেন সুরে সংগতি রক্ষার সঙ্গে পরিশীলনের যোগ আছে, জাতিগত বৈশিষ্ট্যের নয়। যে-কোন দেশের ভদ্রলোকের কাছে আমি সংগীতকলা প্রত্যাশা করতে পারি।৪৪ রবীন্দ্রনাথ বরং একটু অন্য মত পোষণ করতেন। সুর ও সঙ্গতি বইটির ভূমিকায় ধূর্জটিপ্রসাদ লিখেছেন যে তাঁর অনুরোধে ১৯৩৪ সালে রবীন্দ্রনাথ এক সংগীত সমাবেশে বক্তৃতা করেন : তাঁর বক্তব্য ছিল দুটি, সংগীত ও জীবন নিবিড়ভাবে যুক্ত, অতএব জীবনের বিকাশ যেমন রূপবৈচিত্রে সংসাধিত হয়, সংগীতেরও তেমনি অনুযায়ী অভিব্যক্তি নিতান্তই বাঞ্ছনীয়। হিন্দুস্থানী সংগীত পদ্ধতির যুগোপযোগী রূপপরিবর্তন যদি কল্পনার অতিরিক্ত হয় তবে বুঝতে হবে যে তার মৃত্যু ঘটেছে। . . . তাঁর দ্বিতীয় বক্তব্য ছিল বাংলা গানের বিশেষ রূপ সম্বন্ধে। বাংলা গানের একটি স্বকীয়তা আছে-সেটি সুরেরও নয়, কথারও, সুর ও কথার প্রকৃষ্ট মিলনের। তার রস ভিন্ন, কারণ তার রূপ পৃথক। সুতরাং বাংলা গানের ভবিষ্যৎ ওস্তাদের মুখের হিন্দুস্থানী রাগ-রাগিণীর অনুকরণের ওপর নির্ভর করছে না, পুনরাবৃত্তির ওপরও না।৪৫

সুর ও সঙ্গতি প্রকাশিত হয় ১৯৩৫ সালে। এরপর ধূর্জটিপ্রসাদের দৃষ্টিভঙ্গির কিছুটা পরিবর্তন হয়, যার পরিচয় মেলে ১৯৩৮ সালে প্রকাশিত তাঁর কথা ও সুর গ্রন্থে। এই বইয়ে সংগীতের সমাজতাত্ত্বিক বিশ্লেষণে প্রবেশ না করলেও সংগীতের একরকম সমাজকেন্দ্রিক আলোচনার ঝোঁক তাঁর মধ্যে দেখা যায়। তিনি এখানে সংগীতের রূপ, রীতি, গায়ন-পদ্ধতি এবং সংগীত-সম্পর্কিত রুচির পরিবর্তন বোঝার জন্য একদিকে করদ-রাজ্য এবং অন্যদিকে ব্রিটিশ-শাসিত প্রদেশগুলির মধ্যে এক তুলনামূলক আলোচনা করেন। কথা ও সুর বইটির অন্য গুরুত্বপূর্ণ দিক হল এই বিশ্লেষণে তিনি আগের চেয়ে অনেক বেশি মনোযোগ দেন ইমপিরিকাল তথ্যের উপর। তিনি বলেন, করদ-রাজ্য ধ্রুবপদ্ধতিই চলছে কিন্তু ব্রিটিশ-শাসিত অঞ্চলে ধ্রুবপদ্ধতির পাশে একটি নতুন গায়ন-পদ্ধতি সৃষ্টি হচ্ছে। সংগীতের পরিবর্তনের পিছনে অনাদর নেই, রয়েছে ক্রমবর্ধমান ঔৎসুক্য, নতুন গায়ন-পদ্ধতির পেছনে আছে সাধারণের মধ্যে সংগীতানুরাগের প্রসার : অনুরাগের প্রসার ঘটেছে প্রধানত রঙ্গমঞ্চ, গ্রামোফোন, রেডিও, টকি এবং খবরের কাগজের জন্য। প্রসারের ফলে অনুরাগের বিষয়বস্তুর রূপ বদলে যায়। এই রুচি পরিবর্তন কিংবা বিকারের (?) সঙ্গে সামাজিক অবস্থান্তরের নিগূঢ় সম্বন্ধ।৪৬ একই সঙ্গে ধূর্জটিপ্রসাদ দৃষ্টি আকর্ষণ করেছেন আরও একটি গুরুত্বপূর্ণ পরিবর্তনের দিকে। ভারতীয় পরম্পরায় সংগীত শিক্ষাদান গুরু-শিষ্য সম্পর্কের ভিত্তিতে প্রচলিত ছিল। কিন্তু ক্রমশ এই শিক্ষাদান আধুনিক প্রাতিষ্ঠানিক রূপ নিল। সংগীতের স্কুল-কলেজ ঠিক গুরু-শিষ্যের সম্পর্ক অনুযায়ী চলে না, এখানে পাঠক্রম, সময়-নির্ভর শিক্ষাদান, মূল্যায়ন, পরীক্ষা, ইত্যাদির একটা বড়ো ভূমিকা আছে। ধূর্জটিপ্রসাদ বলেছেন যেখানে বিদ্যালয় স্থাপিত হয়েছে সেখানে প্রথাগত শিক্ষাপদ্ধতি অর্থাৎ গুরু-পরম্পরার মৌখিক শিক্ষা বিনষ্ট হচ্ছে। আবার কিছু ওস্তাদ সর্বসাধারণের অর্থহীন সংগীতস্পৃহার বিপক্ষে তীব্র প্রতিবাদস্বরূপ শেখাতে চান না। অন্যদিকে প্রাদেশিক শহরের প্রত্যেক ওস্তাদেরই সংগীত বিদ্যালয় আছে-প্রতি ওস্তাদের শিষ্যবৃন্দের সংখ্যা অগুনতি। শহরের ওস্তাদ আজ আর শিক্ষাদানে কৃপণ হতে পারেন না।৪৭

প্রদেশ অনুযায়ী সংগীতের প্রতি অনুরাগও ভিন্ন। মাদ্রাজ, মুম্বই অঞ্চলে ধ্রুবপদ্ধতির প্রতি অনুরাগ, ধূর্জটিপ্রসাদের মতে, উত্তর-ভারতের থেকে তীব্রতর। মুম্বই-এর নাট্য-সংগীতও খেয়াল ঘেঁষা, বাংলার নাট্য-সংগীত ও সিনেমা-সংগীত সম্পূর্ণ নতুন ধরনের। মাদ্রাজ ও মুম্বই অঞ্চলে উচ্চাঙ্গ-সংগীতের আসরে প্রকৃত শ্রোতার সংখ্যা বাংলার চেয়ে অনেক বেশি। তিনি লিখেছেন : বাঙালি মহিলারা আজকাল অনেকেই গান বাজনা করে থাকেন, তাঁদের মধ্যে দুচারজন ছাড়া আর সকলেই নতুন ধরনের বাংলা গান ও এসরাজ বাজান। মাদ্রাজে অনেক মধ্যবিত্ত গৃহস্থের বাড়িতে মহিলাদের মধ্যে এখনো বীণার প্রচলন রয়েছে।৪৮ একই সঙ্গে তিনি বলেছেন, যে-অঞ্চলে যে-ধরনের সংগীতের চলন, তার অনুসারী বা সামঞ্জস্যপূর্ণ যন্ত্রের কদর হয়েছে সেখানে। যেমন, উত্তর-পশ্চিমাঞ্চলে খেয়াল, বিশেষত ঠুংরি এবং বাংলায় ধ্রুপদ টপ্পার প্রচলনই বেশি ছিল। তাই উত্তর-পশ্চিমাঞ্চলে সারেঙ্গি ও তবলা, আর বাংলার পাখোয়াজ জনসাধারণের প্রিয় হয়ে উঠেছিল। অন্যদিকে আরও এক ধরনের যন্ত্রসংগীতের প্রতি নব্য-মধ্যবিত্ত সম্প্রদায়, যাঁরা উচ্চাঙ্গ সংগীতে অনভিজ্ঞ ছিলেন তাঁদের আকর্ষণ দেখা যায়। এঁরা রঙ্গমঞ্চের প্রতি আকৃষ্ট হয়ে পড়েন আর রঙ্গমঞ্চের জন্য বিলাতি আদর্শে কনসার্ট তৈরি হল। এই প্রসঙ্গে রবীন্দ্রনাথের মন্তব্য উল্লেখযোগ্য : বাংলার যন্ত্রসংগীত সৃষ্টি কোন লক্ষ্যে পৌঁছবে তা বলা কঠিন, প্রতিভার লীলা অভাবনীয়। এক কালে থিয়েটারে কনসার্ট নামে যে কদর্য অত্যাচারের সৃষ্টি হয়েছিল সেটা মরেছে এইটেই আশাজনক।৪৯ রেকর্ড, রেডিয়ো অনুষ্ঠান, নতুন সংগীত বিদ্যালয়, সংগীত বিষয়ে পুস্তক প্রকাশনী ইত্যাদি পর্যবেক্ষণ করে ধূর্জটিপ্রসাদ এই সিদ্ধান্তে এসেছিলেন যে, ভারতবর্ষে সংগীতের প্রতি অনুরাগের দু-টি দিক আছে : পুনরুদ্ধার ও নতুন সৃষ্টি। তিনি লিখেছেন : একদল বলছেন, পুরাতন পদ্ধতির এতই উৎকর্ষ সাধন হয়েছিল যে তার বেশি উন্নতি অসম্ভব, অতএব পুরাতন পন্থায় চলতেই হবে। শিক্ষিত সম্প্রদায়ের মধ্যে অনেকে বলেছেন, প্রাদেশিক ভাষা ও কৃষ্টির অভাব অনুসারে নতুন রচনা হোক। বাংলাদেশে এই মতটারই প্রসার অন্য প্রদেশ অপেক্ষা বেশি। রবীন্দ্রনাথ এই মত সমর্থন করেন। শিক্ষিত সম্প্রদায়ের মধ্যে যাঁরা উচ্চ-সংগীতে অভিজ্ঞ, তাঁদের মধ্যে একাধিক ব্যক্তি বলেছেন যে খেয়ালের হিন্দুস্থানী ঢং বাংলাভাষায় আনা যাবে না, কারণ বাংলায় স্বরবর্ণ কম, ব্যঞ্জন ও যুক্তবর্ণ বেশি, সুতরাং তান দেওয়া বাংলাগানে অসম্ভব। . . . সংগীতের ভবিষ্যৎ নিয়ে অন্যপ্রদেশে কোনো আলোচনা হয় বলে আমার জানা নেই। সে যাই হোক-নানা কারণে বাংলা দেশে হিন্দুস্থানী পদ্ধতির পুনরাবৃত্তি অসম্ভব। বাঙালী বোধ হয় কখনো অন্ধ অনুকরণ করতে পারেনি।৫০ এটাও রবীন্দ্রনাথের মত, সুর ও সংগীত বইয়ের চিঠিপত্রে এ কথা রবীন্দ্রনাথ নানাভাবে বলেছেন।

ধূর্জটিপ্রসাদ সংগীত ও সমাজের মধ্যে এক ধরনের সম্পর্কের কথা বলেছেন, কিন্তু সমাজ বিশ্লেষণের গভীরে যাননি। তাঁকে ঠিক সংগীতের সমাজতাত্ত্বিকও বলা চলে না। কারণ, তিনি এই বিষয়ে সচেতনই ছিলেন না, এবং দ্বিতীয়ত, ঠিক কোনো তত্ত্বের মাধ্যমে তিনি সংগীত ও সমাজের সম্পর্ক অনুসন্ধান করেননি, যেমন মাক্স ভেব্যর এবং পরবর্তীকালে থিয়োডোর অ্যাডোর্নো করেছিলেন। কিন্তু তিনি সংগীতবোদ্ধা ছিলেন, অনুরাগী হিসেবে অসংখ্য সংগীতের আসরে গেছেন, ভারতীয় সংগীতের ঘরানার ইতিহাস, আঞ্চলিক পার্থক্য, চাল-চলন সম্পর্কে তাঁর সম্যক জ্ঞান ছিল, সুতরাং সংগীত নিয়ে চিন্তাভাবনা ও এই শিল্পের পরিবর্তনের তিনি যে ছবি এঁকেছেন তা সমাজতাত্ত্বিকদের আগ্রহ সৃষ্টি করবে এ-বিষয়ে কোনো সন্দেহ নেই।

৬. সমাজ, সমাজপরিবর্তন
বিক্ষিপ্তভাবে বেশ কিছু লেখায় বাঙালি সমাজ সম্পর্কে মন্তব্য করেছেন, সংক্ষিপ্ত কারণও দিয়েছেন, কিন্তু অ্যাকাডেমিক পেপারের ধরনে পুরোদস্তুর বিশ্লেষণ করেননি। এই ধরনের মন্তব্য সমাজ সম্পর্কে হঠাৎ এক নতুন দৃষ্টিভঙ্গি আমাদের কাছে উপস্থিত করে, আমাদের ভাবতে বাধ্য করে। যেমন, ঝিলিমিলি বইয়ে এক জায়গায় বলেছেন : আবার আমার মনে হচ্ছে যে কলকাতা শহরে intellectual তৈরি হলো না। ভালো মন্দ জানি না, তবে বুঝলাম, হলো না। এখানে তিনি লেখকরা গোষ্ঠী তৈরি করে সবকিছু নিজেদের মধ্যে ভাগ-বাঁটোয়ারা করে নিচ্ছেন, এরকম একটা কারণ জানিয়ে লিখেছেন : এইরকম racket হলে intellectual class-ও সৃষ্টি হতে পারে না। সমাজ উচ্ছন্ন যাচ্ছে।৫১ তাঁর নিজের লেখাও যে বাংলার পাঠকসমাজ ভালোভাবে লক্ষই করেনি একথাও বলে গেছেন জীবনের শেষে। ঝিলিমিলি বইয়ে লিখেছেন : পাঠকও আমার প্রতি নজর করেননি। পাঠক-লেখকের সম্বন্ধ নিতান্ত আলগা, আলগোছা, আবছা গোছের। অবশ্য আমার চিন্তাধারা চলেছে এবং বেশিরভাগ পাঠকের চিন্তাধারা কম, নিতান্ত কম, নেই বললেই হয়। তাই আমার-তোমার সম্বন্ধটি প্রায় ছিন্ন হয়েছে আমার লেখায়।৫২ নিজের লেখা যে পাঠকের অবহেলাই পাবে সেটা জানতেন, এটাও জানতেন তাঁর বক্তব্যের যোগ্য মূল্যায়ন অন্তত বাঙালি পাঠক ও বুদ্ধিজীবীসমাজে হবে না। তবুও চেয়েছেন একটা ডায়লগ হোক, তর্ক-বিতর্ক হোক। তবে এক্ষেত্রে নিজের সমালোচনা করতেও ছাড়েননি। লিখেছেন বুদ্ধির পরিচয় তর্কে, যে-তর্কের গোটাকয়েক রীতিনীতি আছে। যেহেতু বুদ্ধি সাধারণ, অবিশেষ, তাই বুদ্ধি স্বাধীন। এই স্বাধীনতা থেকে আমরা অনুমান করেছিলাম যে, লেখক কর্মজীবনে কারুর দাসত্ব করবে না . . . সমালোচনার বিষয় অবশ্য নির্দিষ্ট ছিল না, তবে সমাজই ছিল প্রধান। পলিটিকস-এ আমাদের আগ্রহ ছিল না, তার বদলে পলিটিকাল গোঁড়ামি, এমনকি বিজ্ঞানের, দর্শনের। মোদ্দা কথা কিছুই বাদ পড়েনি। ফলে লেখায় এসেছিল ফূর্তি, এবং সাহিত্যে এল প্রবন্ধ, সর্ববিষয়ে জানবার আগ্রহ। তবে নিশ্চয় মানবো যে তার বিপদও ছিল যথেষ্ট, হালকা বেহায়াপনা তার মধ্যে সবচেয়ে কম। সবচেয়ে বেশি ছিল জীবন থেকে, বিশেষত সামাজিক জীবন থেকে বিচ্যুতি। বুদ্ধির চর্চায় আমরা বৃন্তচ্যুত হয়ে পড়ি। বুদ্ধিবাদের সর্বনাশ ঐ করেই ঘটে, আমরাও বাদ পড়িনি।৫৩

আগেই দেখিয়েছি তাঁর নিজের আগ্রহ ছিল ঐতিহ্য, প্রাতিস্বিকতা, সংগীত, সাহিত্যের প্রতি, ভারতীয় পরিকল্পনা ও অর্থনৈতিক উন্নয়ন নিয়ে পড়াশোনা করতেন, ইকনমিক থিয়োরির বর্তমান অবস্থা নিয়ে কয়েকটি লেখাও লিখেছেন, কিন্তু শেষ বই ঝিলিমিলি-তে লিখেছিলেন মার্কসিজম ছাড়া অন্য অর্থনীতিতে অবিশ্বাসী।৫৪ যদিও ঐতিহাসিক পদ্ধতি হিসেবে মার্কসবাদের সীমাবদ্ধতা স্বীকার করতেন : উনবিংশ শতাব্দীর প্রধান সমাজশক্তির জের এখনও মেটেনি, তাই মার্কসের ঐতিহাসিক নিয়ম এখনও খাটছে, কিন্তু তাই বলে তাঁর আবিষ্কৃত নিয়মের সাহায্যে পৃথিবীর আদিম, মধ্যযুগীয় এবং যাবতীয় সমাজ-সংস্থান ও বিবর্তনের ব্যাখ্যা করা সেন্ট পিটারের চাবি দিয়ে স্বর্গের দ্বার খোলার মতো গোঁড়ামি মাত্র। অর্থাৎ মার্কসীয় ব্যাখ্যার সাহায্যে এই যুগের আকস্মিক পরিবর্তনের ঘটনা সম্ভব হলেও সর্বপ্রকার ও সর্বকালীন সামাজিক নকশায় ধীর বিবর্তনের প্রকৃত ব্যাখ্যা তাতে পাওয়া যায় না।৫৫ তিনি বলেছেন, এদেশে মার্কসের অনুগামীরা সমাজ অর্থে মূলত শ্রেণি বোঝেন, সামাজিক ধর্ম বদলাচ্ছে মানে তাঁদের মতে শ্রেণিগত ধর্ম বদলাচ্ছে। কিন্তু তাঁর মতে সমাজে অন্যান্য ঘটনাও ঘটেছে, যার কোনো মূল্য দেওয়া হচ্ছে না। এই ঘটনার ফলে যে নতুন মানুষ হচ্ছে তার স্থানও কেউ নিরূপণ করছে না। এখানে ধূর্জটিপ্রসাদ তাঁর সামনে ঘটে যাওয়া পরিবর্তনের দিকে দৃষ্টি আকর্ষণ করছেন : এই যে ধীরে ধীরে বাংলাদেশের লোকেরা গ্রাম ছেড়ে ছোটো বড়ো শহরে বাস করছে, এই যে লোকেরা ব্যবসা শুরু করছে, ধান চাল ডাল যবের ক্ষেত না করে পাট এবং রপ্তানীর উপযোগী শষ্যের চাষ আরম্ভ করেছে, এই যে টাকার আধিপত্য শুরু হয়েছে, যেখানে কল-কারখানা সেখানে মুটে মজুরের দল ঝুঁকে পড়েছে অথচ স্ত্রী-পুত্র নিয়ে ঘরকন্না করতে পারছে না, কিংবা যে ঘরে ঘরকন্না করছে সেটা বাসের উপযুক্ত মোটেই নয়, এই যে মধ্যবিত্ত ভদ্রসম্প্রদায় শহরের মেসে বাস করছে এর ফলে কি ধর্ম, সমাজ এবং গোষ্ঠী ভেঙে যাচ্ছে না-এবং ভাঙনের ফলে মানুষের আচরণ ব্যবহারগুলি কি বদলে যাচ্ছে না? মুটেমজুর, চাকরবাকর, বাড়ির স্ত্রী, পুত্র, কন্যা, চাষী ও গরীব কেরাণির দল সকলেই অত্যাচারের বিপক্ষে মাথা তুলে দাঁড়াচ্ছে, সঙ্ঘ বাঁধছে, ধর্মঘট করছে, টাকা দিয়ে মানুষের মূল্য ঠিক করছে, এককথায় জড়বাদী হয়ে উঠেছে।৫৬ অর্থাৎ, এখানে ধূর্জটিপ্রসাদ মানুষের দৈনন্দিন জীবনের খুঁটিনাটি পরিবর্তনের দিকে নজর রাখতে বলছেন, মানুষের মনোবৃত্তি, আচার-ব্যবহার কীভাবে বদলাচ্ছে তার দিকে দৃষ্টিপাত করতে বলছেন।

ধূর্জটিপ্রসাদ নিজে সমাজের ধ্যানধারণা, প্রত্যয়, আদর্শ এইসব বিষয় নিয়েই লিখেছেন বেশি। মানুষের জীবনে, দৈনন্দিন কর্মক্ষেত্রে পরিবর্তনের প্রকৃতি বা অভিমুখ নিয়ে তিনি কোনো সমাজতাত্ত্বিক অনুসন্ধান করেননি। কিন্তু তাঁর একটি ছোটো বাংলা লেখা এ-ব্যাপারে প্রায় ব্যতিক্রম বলা যায়, সেই লেখার কথা বলে এই অধ্যায় শেষ করব। লেখাটির নাম হল বৈঠকখানা ও সমাজ। লেখকের ভাষায় শুরু করি : আমার বক্তব্য গৃহের একটি ঘর মাত্র। সমাজতত্ত্বে সাধনার একটি প্রত্যঙ্গ নিয়ে আলোচনা করার রীতি আছে। আমি সেই সনাতন রীতিতেই প্রবন্ধটি লিখছি।৫৭ তিনি লিখেছেন যে, সমস্ত সভ্যতার মাপকাঠি বৈঠকখানার আকারপ্রকার, তার সাজানো এবং অন্তঃপুর থেকে তার দূরত্বের উপর নির্ভর করে। কলকাতা শহরে যাঁদের পুরোনো বাড়ি তাঁদের বৈঠকখানা আছে কিন্তু যাঁরা ভাড়া থাকেন সেইসব গৃহস্থরা বৈঠকখানাওলা বাড়ির ভাড়া জোগাতে পাবেন না। ফলে, এইসব বাড়ির ছেলেদের আড্ডা হয় চায়ের দোকানে। অন্যদিকে মধ্যবিত্ত গৃহস্থের মেয়েদের বৈঠকখানা ছাদ, শোবার ঘরের বা সিঁড়ির ধারের জানালা। এই জায়গা থেকে অন্য মেয়েদের সঙ্গে পরিচয়, তাদের সঙ্গে অন্তরঙ্গতা, সুখদুঃখের কথা। যেহেতু মেয়েরা বৈঠকখানা থেকে দূরে, ফলে তাদের নিজ মূর্তিতে দেখতে হচ্ছে না, মোদ্দা কথা এই যে বৈঠকখানা, স্নানের ঘর এবং রান্না ঘর থেকে দূরে থাকলে স্ত্রীজাতির প্রতি ভক্তি, শ্রদ্ধা . . . অক্ষুণ্ণ থাকে।৫৮ বৈঠকখানা না থাকার অন্য সমস্যা হল স্বামী-স্ত্রীর আলাপের সুবিধা ও সময় বেশি। আগেকার দিনে যখন বৈঠকখানা ছিল, তখন কর্তা রাত করে শোবার ঘরে আসতেন, তাই দু-জনের দেখা-সাক্ষাতের সময়ও কম ছিল। এখন সুবিধা ও সময় বেশি-সেই বৈঠকখানার অভাবের জন্য। স্বামী-স্ত্রীর সর্বক্ষণ আলাপ পরিচয়ে সুফল কুফল দুইই আছে। একটি কুফল এই-প্রেম ও অভিমানের অশ্রুতে বিষবৃক্ষ যত শীঘ্র বেড়ে উঠে অত আর কিছুতে বাড়ে না।৫৯

এই তির্যক প্রবন্ধে ধূর্জটিপ্রসাদ এরপর বলেছেন বড়োলোকেদের কথা। এঁদের মধ্যে যাঁরা উচ্চশিক্ষিত ও সাহেবি ভাবাপন্ন তাঁদের ড্রইংরুম থাকে, এই ঘরের মাঝখানে পিয়ানো থাকে ছিটের কাপড়ের মোড়কে। যখন মোড়ক খোলা হয় তখন এই যন্ত্রের সাহায্যে, লেখকের ভাষায়, সুরে ও বেসুরে দেশি ও বিদেশি গান গাওয়া হয়। এইভাবে ড্রইংরুমে পূর্ব ও পশ্চিমের মিলন সাধিত হচ্ছে। সংগীতের সঙ্গে অন্যভাবেও বৈঠকখানার সম্পর্ক রয়েছে : আমার বিশ্বাস, কলকাতা শহরে বৈঠকখানাওয়ালা বাড়ি পাওয়া দুর্লভ বলে থিয়েটারী সঙ্গীত, কনর্সাট বাজনা, গ্রামোফোন ও রেডিও সঙ্গীতের আবির্ভাব হয়েছে। শহরের ভাড়াটে বাড়ির নীচের তলার ঘর ছোটো, অন্ধকার, স্যাঁতসেঁতে। যেখানে গাইয়ে বাজিয়েদের আসতে বলা যায় না।৬০ বড়োলোকের ড্রইংরুমে সংগীতের রূপ ও প্রকৃতি ভিন্ন হতে বাধ্য। খুব বড়োলোকের বাড়িতে পিয়ানো থাকে আর মাঝারি বড়োলোকের বাড়িতে থাকে জাপানি অর্গান ও এসরাজ। অল্প বয়সী মেয়েরা এসরাজ বাজাতে বসলে ভারী সুন্দর দেখায়, বাঁ হাতের হীরের আংটি জ্বল জ্বল করে ওঠে, এসরাজের সুরটাও করুণ ও নাকী। বাঙ্গালী মেয়েদের প্রাণের কথা (শুধু বাঙালী কেন? সমগ্র বাংলা জাতির মর্মবাণী) এসরাজ যেমন আত্মপ্রকাশ করে অমন আর কিছুতে হয় না।৬১ অন্যদিকে গ্রামের জমিদারদের বৈঠকখানায়ও সুরবাহার, তানপুরা, পাখোয়াজ দেখতে পাওয়া যায়। বৈঠকখানা অন্দরমহল থেকে খুব দূরে হওয়ার দরুন পাখোয়াজ ও ধ্রুপদ গানের বিকট আওয়াজ অন্দরমহলে প্রবেশ করে না। সেইজন্য গ্রামের বৈঠকখানার গানের আওয়াজ খুব চড়া ও গম্ভীর হওয়া সম্ভব হয়। গ্রামের জমিদাররা এতেই অভ্যস্ত। ফলে, মৃদু গলায় নাকী সুরের ড্রইংরুমের গান তাঁদের পছন্দ নয়। এইজন্যই আবার ড্রইংরুমে অতুলপ্রসাদ এবং বিশেষ করে রবিবাবুর গান গাওয়া হয়, আর দেশের সংগীতজ্ঞ জমিদাররা রবিবাবুর গান ভালোবাসেন না। শেষে ধূর্জটিপ্রসাদ লিখেছেন : যদি জমিদারের দলকে কলকাতায় ছোটো ভাড়াটে বাড়ি কিম্বা বালিগঞ্জের সাহেব পাড়ায় থাকতে হত, তাহলে রবিবাবুর গানই রামপ্রসাদী, নিধুবাবুর টপ্পা ও রজনী সেনের চেয়ে ভাল লাগত। অতএব সঙ্গীতে মত পার্থক্যের কারণ সঙ্গীত-সম্বন্ধীয় কোনো গূঢ় তত্ত্ব নয়-কারণ বৈঠকখানার রূপ ও অন্দরমহল থেকে দূরত্ব।৬২

৭. সবশেষে
কেন লিখি নিবন্ধে ধূর্জটিপ্রসাদ বলেছেন যে, ইংরেজি বই ও প্রবন্ধ লিখেছিলেন চাকরি বজায় রাখার জন্য। লিখেছেন, বাবা যে টাকা রেখেছিলেন সেটা তিন পার্সেন্টের বদলে ছয় পার্সেন্ট থাকলে ইংরেজিতে বই লেখার কোনো প্রয়োজন হত না। অন্যদিকে বাংলা প্রবন্ধ, গল্প, ইত্যাদি লিখেছেন পরের তাগিদে, টাকার জন্য যা সব লিখেছি তার মধ্যে অধিকাংশই বাজে, যে-সব লেখা চটে লিখেছেন সেগুলি, তাঁর মতে, সুখপাঠ্য হয়েছে। তাঁর লেখায় প্রেরণার কোনো জায়গা নেই, প্রেরণায় বিশ্বাসও করতেন না। মোটামুটি দাঁড়ায় এই : লিখি দম্ভের জন্য, আত্মসম্মানের জন্য, রাগ প্রকাশের জন্য প্রধানত। . . . পরের উপকারের জন্য লিখিনি, প্রেরণার জন্যও নয় এটাই সত্য উত্তর। আমি অন্তত জানি যে আমি তৃতীয় শ্রেণীর লেখক, প্রাণপণে চেষ্টা করি দ্বিতীয় শ্রেণীতে উঠতে। বলা বাহুল্য এটা আমার বিনয় নয়, কারণ চতুর্থ শ্রেণীর লেখক সম্প্রদায় আজও নির্মূল হয়নি বাঙলা দেশ থেকে।৬৩ এই কথা লিখেছিলেন তিনি ১৯৪৪ সালে, যখন তাঁর বয়স ঠিক পঞ্চাশ বছর। তাঁর শেষ বই ঝিলিমিলি-তে চৌষট্টি বছর বয়সে লিখেছিলেন : এই নিয়ে উনিশখানা বই লিখলাম। আরো দু-একটা লেখা চলত, যদি স্বাস্থ্যে কুলোত। কী লিখছি তাই জানি না। তবে বোধ হয় একটা মোটা ধারা আছে। তাকে personality বলা চলে- নভেলে তাই, সমাজতত্ত্বে তাই, অর্থনীতিতে তাই, ইতিহাসেও তাই, সঙ্গীতেও তাই। . . . পঁয়ত্রিশ বছর ধরে লিখে আসছি। থিতিয়েছে কিনা জানি না। যে-সব বই লিখেছি তার প্রায় অনেক কথাই মনে নেই। অনেক বই আমার কাছেই নেই। চোখে পড়লে হঠাৎ মনে পড়ে-নিজের কাছেই অদ্ভুত ঠেকে। বই লেখবার পরই ভুলে যাই, মনে থাকে না। এই চলে আসছে চিরকাল। . . . আমার কোনো লেখাই থাকবে না, তার থাকা উচিতও নয়। চিন্তার গতি নিয়েই আমার কারবার। চিন্তা নেই, আমিও নেই। চিন্তার দানা বাঁধত তো আমিও থাকতুম। স্বল্পক্ষণের জন্যই বেঁচে থাকা। স্বল্পক্ষণের জন্য যারা ভাববে, তারা আমার কথা মনে রাখবে-তার বেশি নয়। এটা বোধ হয় দম্ভ হল।৬৪
১. মার্কসবাদ ও সমাজতত্ত্ব
সমাজতাত্ত্বিক বিনয় ঘোষ সম্বন্ধীয় এই বর্তমান আলোচনায় আমি নতুন করে বিনয় ঘোষের লেখার সংক্ষিপ্তসার পেশ করতে যাব না অথবা কোন কোন লেখায় উনি কী বলেছেন, সেটাও সহজ করে বোঝানো আমার উদ্দেশ্য নয়। বিনয় ঘোষ খুব সুস্পষ্টভাবে তাঁর নির্দিষ্ট বক্তব্যগুলি বিভিন্ন রচনায় বিবৃত করে গেছেন এবং এটা ভাবা নিশ্চয়ই অযৌক্তিক হবে না যে অনেকেই কমবেশি সেই রচনাসমূহের সঙ্গে পরিচিত। আমি এই আলোচনায় বিনয় ঘোষ কী কী পদ্ধতির অবলম্বনে এবং কোন কোন তাত্ত্বিক কাঠামোর মাধ্যমে সমাজের বিভিন্ন দিক বিচার-বিশ্লেষণ করেছেন এবং তার ফলস্বরূপ নতুন কী কী ধরনের প্রশ্ন উঠতে পারে অথবা আরও নতুন কী ধরনের গবেষণার ক্ষেত্র উন্মুক্ত হয়েছে, তারই একটা সংক্ষিপ্ত পরিচয় দেবার চেষ্টা করব।

বিনয় ঘোষ যে মার্কসবাদী দৃষ্টিকোণ থেকে সমাজতাত্ত্বিক বিশ্লেষণ করেছেন এটা আমরা জানি। কিন্তু বিনয় ঘোষের প্রথম দিকের মার্কসবাদের প্রয়োগ এবং পরবর্তীকালের মার্কসবাদের প্রয়োগের মধ্যে আমার মনে হয় যথেষ্ট পার্থক্য আছে। চল্লিশের দশকে সংস্কৃতির দুর্দিন (১৯৪৫), শিল্প সংস্কৃতি ও সমাজ (১৯৪০) ইত্যাদি গ্রন্থে উনি মার্কসবাদকে যেভাবে গ্রহণ করেছিলেন তার সঙ্গে ষাট-সত্তর দশকে তাঁর মার্কসীয় চিন্তাভাবনার যথেষ্ট তফাত দেখতে পাওয়া যায়। বিনয় ঘোষ প্রায় সময়ই এটা বলতেন, পশ্চিমবঙ্গের সংস্কৃতি-র জন্য সরেজমিনে অনুসন্ধান কাজকর্মে ব্যাপৃত হবার সময় থেকেই তিনি বইপড়া ব্যাখ্যা-বিশ্লেষণ থেকে দূরে সরে আসতে আরম্ভ করেন। অবশ্য মার্কসীয় সমাজবিজ্ঞানে তাঁর আস্থা ছিল চিরদিন। আমি বিনয় ঘোষের লেখা থেকে একটি মাত্র উদাহরণ দেব এবং এই একটি উদাহরণই আমার মনে হয় যথেষ্ট। সামন্ততান্ত্রিক জীবনধারা, সামন্ততান্ত্রিক চিন্তাভাবনা, মানসতা আজও পর্যন্ত পশ্চিমবঙ্গে বেশ দৃঢ়মূল রয়েছে, এমনকি কবচমাদুলিধারী (গ্রহরত্ন তো বটেই) বাঙালী বায়োকেমিস্ট ফিজিসিস্টদের মধ্যেও। তাই কলকারখানার চৌহিদ্দির মধ্যে অথবা ময়দানে যে বাঙালী হিন্দু মজুর মুষ্টিবদ্ধ হাত তুলে মার্ক্স-লেনিনের নামে বিপ্লবের স্লোগান দেয়, সেই বাঙালী মজুর ঘরে ফিরে এসে (মজুরদের কোয়ার্টারে নয়) হাতজোড় করে নারায়ণশিলার পূজো করে, গ্রামে লক্ষ্মীজনার্দনের মন্দিরে গিয়ে মজুরিবৃদ্ধির জন্য মানত করে। এটা কিন্তু মার্ক্সীয় অর্থে মোটেই contradiction নয়, কারণ এরকম আচরণ হল ঘরে ফিরে এসে আফিসের পোষাক ছেড়ে ফেলার মতো, অর্থাৎ মার্ক্স-লেনিন, ফিজিক্স-কেমিস্ট্রি, এগুলি আজও আমাদের কাছে আফিসের পোষাকের মতো ঘরোয়া পরিবেশে অস্বস্তিকর, তাই পরিত্যাজ্য। আদতে এটা হল সংস্কৃতিবৃত্তের পূর্ণগ্রাস জীবনবৃত্তকে। সংস্কৃতিবৃত্তকে “ideological superstructure” এবং জীবনবৃত্তকে “material base” বলা যায়। সংস্কৃতিবৃত্তের প্রাধান্য পশ্চিমবঙ্গে অত্যধিক এবং জনসাধারণের জীবনবৃত্তকে তা যে প্রায় গ্রাস করে ফেলেছে তাতে আমার অন্তত কোনো সন্দেহ নেই। গোড়াতে যেটুকু সন্দেহ ছিল তা গত পঁচিশ বছর ধরে পশ্চিমবঙ্গের গ্রামে গ্রামে ঘুরে, একই গ্রামে একই অঞ্চলে একাধিকবার গিয়ে, একই উৎসব একই মেলা একই অনুষ্ঠানকর্ম আচার-বিশ্বাস-দেবদেবী-মন্দির দেখে দেখে একেবারে দূর হয়ে গিয়েছে। সংস্কৃতিবৃত্ত নিয়ন্ত্রণ (control) করছে জীবনবৃত্তকে এবং জীবনবৃত্তের অর্থনীতিকেও। . . . মার্ক্সইজমকে যাঁরা “dogma” বা বদ্ধ-সংস্কার মনে করেন, বিজ্ঞান মনে করেন না, তাঁদের কাছে এরকম কথা বিভ্রান্তিকর মনে হতে পারে। যদি হয় তো নাচার।১

২. পশ্চিমবঙ্গের সংস্কৃতি
যদিও উপরের এই উদ্ধৃতিটি আমি ব্যবহার করেছি বিনয় ঘোষের মার্কসবাদ সম্বন্ধে দৃষ্টিভঙ্গি বোঝাবার জন্য; কিন্তু একই সঙ্গে এও বলা যায় যে উপরে বিনয় ঘোষ যা বলেছেন তা পড়ে আমাদের উঠে-বসে আবার চিন্তা আরম্ভ করা উচিত। ভারতে মার্কসীয় সমাজবিজ্ঞানীর কাছে আমার মনে হয় এর চেয়ে বেশি গুরুত্বপূর্ণ প্রশ্ন আর কিছু নেই। বিনয় ঘোষের সমাজতাত্ত্বিক রচনার সম্বন্ধেও বলা যায় যে, তিনি ভিন্ন ভিন্ন সময়ে বিভিন্ন সমাজবিজ্ঞানী বা নৃবিজ্ঞানীদের রচনার দ্বারা প্রভাবিত হয়েছিলেন। এটা সাধারণভাবে মার্কসীয় সমাজবিজ্ঞানী বা নৃবিজ্ঞানীদের ক্ষেত্রেও প্রযোজ্য। যেমন মার্কসবাদীরা একসময় বিবর্তনবাদকে (evolutionism) গ্রহণ করেছেন, আবার লেভি-স্ত্রোস প্রমুখ নৃবিজ্ঞানীরা বিবর্তনবাদকে পরিত্যাগ করেছেন। বিস্তারবাদ (diffusionsim), গঠনবাদ (structuralism) সম্বন্ধেও ওই একই কথা খাটে। ভারতবর্ষে মার্কসবাদী সমাজতাত্ত্বিক ভূপেন্দ্রনাথ দত্ত যখন মর্গানকে আক্রমণ করেন সেই সময় (১৯৫২ সালে) বিনয় ঘোষ মর্গানের বিবর্তনবাদকে সমর্থন করেন,২ কিন্তু ১৯৫৭ সালে পশ্চিমবঙ্গের সংস্কৃতি-র তত্ত্বগত কাঠামো হিসেবে মূলত বিস্তারবাদকে গ্রহণ করেন। ওই সময়ে এই গ্রন্থের ভূমিকায় তিনি লেখেন : বিভিন্ন সংস্কৃতির সংঘাত ও সংস্পর্শের ফলে আঞ্চলিক সংস্কৃতির কিভাবে পরিবর্তন ঘটে, ঘাত-প্রতিঘাতের ভিতর নিয়ে নতুন সমন্বয় (integration) হয়, সে সম্বন্ধে “গ্রাম প্রদক্ষিণ” ও সাংস্কৃতিক প্রসঙ্গ বিভাগের একাধিক প্রবন্ধে আলোচনা করেছি।৩

তত্ত্বগতভাবে বিনয় ঘোষ সাংস্কৃতিক (cultural trait), সমন্বয় (integration), একাত্মীকরণ (assimilation) প্রভৃতি বিস্তারবাদীদের বিভিন্ন কনসেপ্ট গ্রহণ করেন। কিন্তু ১৯৭৬-এ এই তত্ত্ব তিনি পরিত্যাগ করেন, যদিও সম্পূর্ণভাবে নয়। একটু লম্বা উদ্ধৃতি দিয়ে বিনয় ঘোষের ভাষাতেই বিষয়টি বোঝাবার চেষ্টা করছি : বিস্তারবাদীরা . . .  বললেন বর্বর ও অসভ্যদের “সংস্কৃতি” বলে কিছু ছিল না কোনকালে। পৃথিবীর কয়েকটি বিশেষ কিছু বিশিষ্ট ভাগ্যবান জনগোষ্ঠীর মধ্যে সংস্কৃতির বিকাশ হয় এককালে, তারপর তাদের সেই সংস্কৃতির উপাদানগুলির বর্বর-অসভ্যদের অঞ্চলগুলিতে প্রবেশ করে (কতকটা খ্রীষ্টান মিশনারিদের মতো) এবং তাদের “সভ্য” ও “সংস্কৃতিবান” করে তোলে। . . . এ-হেন সাংস্কৃতিক তত্ত্ব সাম্রাজ্যবাদের প্রসারকালে অর্থাৎ উনিশ শতকের শেষে এবং বিশ শতকের গোড়ায়, কতটা যে তার সহায় হতে পারে তা যে-কোনো বালকও বুঝতে পারে। ইংলণ্ড ও ইউরোপের কোনো দেশে সংস্কৃতির সূর্যোদয় হয় এবং সেই সংস্কৃতির এক একটি রশ্মিতুল্য উপাদান বিভিন্ন স্থানে বিচ্ছুরিত হয়, যে-সমস্ত স্থানে ইউরোপীয় সাম্রাজ্যবাদীরা “উপনিবেশ” স্থাপন করে, যেমন আফ্রিকায় এশিয়ায় লাটিন আমেরিকায় ভারতবর্ষে চীনে।৪

মূলত বিস্তারবাদী তত্ত্বের এই অন্তনির্হিত ঔদ্ধত্যের বিরুদ্ধেই লেভি-স্ত্রোস ঘোষণা করেন, কোনো সংস্কৃতিই অন্য কোনো সংস্কৃতির চেয়ে উৎকৃষ্টতর নয়। লেভি-স্ত্রোস বিভিন্ন আদিম সমাজের মিথ-এর বিশ্লেষণ থেকে এটাই প্রমাণ করার চেষ্টা করেছেন যে, আদিম মানুষ এবং আধুনিক মানুষের চিন্তার ধরন একইরকম : পাথরের কুড়ুলের চেয়ে স্টিলের কুড়ুল এইজন্য উন্নত নয় যে দ্বিতীয়টি আরও ভালভাবে তৈরি, কিন্তু স্টিল পাথর থেকে আলাদা। ঠিক একইভাবে আমরা দেখতে পারি যে একই যৌক্তিক প্রক্রিয়া মিথ বিজ্ঞানে কাজ করে, এবং মানুষ সব সময়েই একইভাবে চিন্তা করে আসছে। তথাকথিত উন্নতি মানুষের মনে হয়নি, হয়েছে নতুন ক্ষেত্র আবিষ্কারে যেখানে মানুষ তার পরিবর্তনহীন ও অপরিবর্তনীয় ক্ষমতা প্রয়োগ করতে পারে।৫ বিস্তারবাদীদের প্রতি বিবর্তনবাদীদের প্রধান সমালোচনা ছিল, বিস্তারবাদ-তত্ত্ব দিয়ে ইতিহাস বোঝা সম্ভব নয়। কারণ, এই তত্ত্ব অনুযায়ী যেকোনো সমাজের ইতিহাস- সাংস্কৃতিক সংস্পর্শ, আকস্মিক ঘটনা অথবা দুর্ঘটনার উপর নির্ভর। যেমন, ঝুম চাষ করে এইরকম এক জনগোষ্ঠী যদি অপর একটি জনগোষ্ঠীর সংস্পর্শে এসে জানতে পারে কী করে স্থায়ীভাবে চাষ করতে হয়, তাহলে এই প্রথম গোষ্ঠীর সামাজিক গঠন ও ইতিহাস বদলে যাবে। কিন্তু তারা এই দ্বিতীয় গোষ্ঠীর সংস্পর্শে না-ও আসতে পারত। অর্থাৎ কোনো সমাজ, গোষ্ঠী বা সংস্কৃতি সম্বন্ধে ঠিকভাবে কিছু বলা সম্ভব নয়, কারণ সব কিছুই এই ধরনের আকস্মিকতার উপর নির্ভর করছে। বিবর্তনবাদীরা মনে করতেন প্রকৃতির নিয়মের মতো সমাজেরও একটা নিজস্ব নিয়ম আছে এবং এই নিজস্ব নিয়মের গতিতেই সমাজ এগিয়ে চলে। পরবর্তীকালে ম্যালিনোস্কি, র‍্যাডক্লিফ ব্রাউন, ইভান্স প্রিচার্ড প্রমুখ উপযোগবাদী (functionalist) নৃবিজ্ঞানীরা এই দুই মতবাদের বিরুদ্ধেই প্রচণ্ড আপত্তি তোলেন মূলত এই কারণে যে এঁরা মিথ বা রিচ্যুয়াল-এর উপর নির্ভর করে সমাজের যে ইতিহাস তৈরি করেছেন তা অনুমান-নির্ভর, প্রমাণিত সত্য নয়। এমনকী অনেক ক্ষেত্রে এই অনুমানকে মিথ্যাও প্রমাণিত করা যায়। ফলে, উপযোগবাদীরা তাঁদের অনুসন্ধানের রীতি থেকে ইতিহাসকে একদম বাদ দিলেন এবং বস্তুত গঠন ও উপযোগিতার (structure and function) ভিত্তিতে সমাজকে বিচার করতে বসলেন। অর্থাৎ মিথ, রিচ্যুয়াল ইত্যাদির সমস্ত-কিছুরই সমাজে উপযোগিতা আছে এবং এটা আছে বলেই সমাজের গঠন এইরকম বা অন্যরকম নয়। উপযোগবাদীরা এই তত্ত্বের ফলে নানাবিধ অসুবিধার মুখোমুখি হন। কিন্তু সবচেয়ে বড়ো অসুবিধা যা তাঁরা আর অতিক্রম করতে পারেননি তা হল, এই তত্ত্ব সামাজিক পরিবর্তন ব্যাখ্যার পক্ষে অনুপযোগী। ইদানীং মরিস গোডেলিয়ার, ইম্যান্যুয়েল টেরে, ক্লদ মিঁয়াসু প্রমুখ মার্কসবাদী নৃবিজ্ঞানীরা উপরের তিনটি মতকেই পরিত্যাগ করেছেন। সাম্প্রতিক এক রচনায় টেরে প্রমাণ করার চেষ্টা করেছেন যে, মর্গান আদৌ বিবর্তনবাদী ছিলেন না, বরং মর্গানের ধারণা গঠনবাদীদের কাছাকাছি ছিল। গোডেলিয়ার অর্থনৈতিক নৃবিজ্ঞানের (economic authropology) উপর বিশেষ গুরুত্ব আরোপ করেছেন, যেমন মিঁয়াসু আদিম সমাজের শ্রম-বিভাগ এবং উৎপাদন সম্পর্কের আরও গভীরতর বিশ্লেষণে গেছেন।৬

বিনয় ঘোষ যে এইসব তত্ত্বের সঙ্গে অপরিচিত ছিলেন তা নয়। তথাপি আগেই বলেছি, পশ্চিমবঙ্গের সংস্কৃতি-র ১৯৭৬-এর ভূমিকায় তিনি বিস্তারবাদকে সম্পূর্ণভাবে বর্জন করেননি। কারণ হিসাবে তিনি লিখেছেন : পশ্চিমবঙ্গের সংকীর্ণ সীমানার মধ্যে সংস্কৃতির বৈচিত্র্য-বৈশিষ্ট্যের সন্ধানে . . . বিবর্তনের স্তর এবং বিকিরণের দৃষ্টান্ত একাধিক ক্ষেত্রে লক্ষ্য করেছি। এমন অনেক অতিকথা লোকগাথা আছে যা বিভিন্ন জেলায় গ্রামে গ্রামে বিহার করে দেখেছি, অনেক উৎসব-অনুষ্ঠান আছে এক একটি ভৌগোলিক অঞ্চলে যার সাদৃশ্য চোখে পড়ে অথচ সেই একই উৎসবের রূপ অন্যত্র অন্যরকম (যেমন গাজন-উৎসবের), একই লোকশিল্প একই জেলার বিভিন্ন কেন্দ্রে বিভিন্নরূপে দেখা যায় (যেমন বাঁকুড়ার মৃৎশিল্প) . . . এই ধরনের আরও অনেক বিষয় আছে যার মধ্যে বিবর্তনবাদী ও বিকিরণবাদীদের অনেক কথা সত্য প্রমাণিত হয়। তিনি মনে করতেন একটা স্তর অবধি এই তত্ত্ব ঠিক আছে, কিন্তু তার বেশি টেনে নিয়ে গেলে এই তত্ত্ব একদিকে-উপনিবেশিকতার পোষক হয়ে ওঠে, অন্যদিকে অস্বাভাবিক বাতিকে পরিণত হয়।৭

আমার ধারণায় বিনয় ঘোষ দু-টি কারণে এই তত্ত্ব পরিত্যাগ করেননি। প্রথম কারণ, তিনি লিখেছেন : বিভিন্ন অঞ্চলের উৎসব-অনুষ্ঠানের সাদৃশ্য, কিন্তু এই সাদৃশ্য দেখার পরও কয়েকটি প্রশ্ন থেকে যায়। যেমন, বিকিরণের সম্ভাবনা এক সমাজ থেকে অন্য সমাজে, এক জনগোষ্ঠী থেকে অন্য জনগোষ্ঠীতে, এক ভৌগোলিক অঞ্চল থেকে অন্য অঞ্চলে সবসময়েই থাকে, কিন্তু সমাজ জনগোষ্ঠী বা আর একটি ভৌগোলিক অঞ্চলের মানুষ বিভিন্ন অঞ্চলের সাংস্কৃতিক উপাদানের সব কিছুই নির্বিচারে গ্রহণ করে না, বরং নিজের উপযোগিতা-অনুপযোগিতা, প্রয়োজনীয়তা-অপ্রয়োজনীয়তা অনুসারে অথবা অন্যান্য নানাবিধ কারণে গ্রহণ করে বা বর্জন করে। তাই যদি হয়, তাহলে নৃবিজ্ঞানীদের আরও কয়েকটি প্রশ্নের উত্তর দিতে হয়। কেন এই সাদৃশ্য/অসাদৃশ্য? কেনই-বা বিশেষ বিশেষ উৎসব-অনুষ্ঠান-শিল্পের বিস্তার বিভিন্ন অঞ্চলে দেখা যায় এবং আরও অনেক উৎসব-অনুষ্ঠান-শিল্প একটি মাত্র গোষ্ঠী সমাজ ও অঞ্চলে সীমিত থাকে? শুধু এই নয়, আরও একটি জরুরি প্রশ্ন হল : বিস্তারবাদী তত্ত্বের ভিত্তিতে যে প্রকল্পগুলি আমরা পাচ্ছি সেগুলিকে কতটা ঠিকভাবে প্রমাণ করা যায়? একটি উদাহরণ দিয়ে বিষয়টি বোঝাবার চেষ্টা করছি। বীরভূমের ধর্মপূজা সম্বন্ধে আলোচনা প্রসঙ্গে বিনয় ঘোষ লিখেছেন : সর্বপ্রথম অনুসন্ধান করা প্রয়োজন, ধর্মঠাকুরের উৎসব কোনখান থেকে কতদূর পর্যন্ত প্রচলিত (distribution)। উৎসবের পদ্ধতি ও অনুষ্ঠানাদি সবিস্তারে অনুধাবন করাও প্রয়োজন। তারপর তার উৎপত্তি (origin) বিকাশ ও বিস্তার (diffusion) সম্বন্ধে ধারণা সম্ভবপর।৮ বিনয় ঘোষের নিজের বিবরণসহ ধর্মপূজার যেসব বিভিন্ন বিবরণ পাওয়া যায়৯ তার থেকে ধর্মঠাকুরের উৎপত্তি কি সত্যি সন্ধান করা সম্ভব, যদি আমরা ধরে নিই ধর্মঠাকুরের উৎপত্তি একটি বিশেষ জায়গায় বা গোষ্ঠীর মধ্যে হয়েছিল? আজকে ধর্মঠাকুরের কয়েক হাজার নাম, গ্রাম থেকে গ্রামে ধর্মঠাকুরকে বিভিন্ন নামে অভিহিত করা হয়, উৎসবের পদ্ধতি বা অনুষ্ঠানাদি বিভিন্ন অঞ্চলে ভিন্ন, তার মধ্যে হিন্দু, বৌদ্ধ এমনকী আদিবাসী ধর্মের প্রভাব রয়েছে-এর থেকে যদি আমরা ধর্মঠাকুরের উৎপত্তি অনুমান করতে সমর্থ হই, তাহলে তার ঐতিহাসিক ভিত্তি কতখানি?

উপরের প্রশ্নগুলি বিস্তারবাদী তত্ত্বের সীমাবদ্ধতা দেখাবার জন্যই উত্থাপন করলাম। এর থেকে বিনয় ঘোষ বিভিন্ন সাংস্কৃতিক উপাদানের বিস্তার সম্বন্ধে যা বলেছেন তা ভুল প্রমাণিত হয় না। কিন্তু তা ঠিক প্রমাণিত করাও শ্রমসাধ্য এবং অনেকক্ষেত্রেই বুনোহাঁস তাড়া করবার মতো ব্যাপার হয়ে দাঁড়াবে। অবশ্য বিনয় ঘোষ তাঁর পশ্চিমবঙ্গের সংস্কৃতি গ্রন্থে বহু তথ্য আমাদের দিয়ে গেছেন এবং সেই তথ্য বিশ্লেষণের কয়েকটি সূত্রও আমাদের দেখিয়ে গেছেন। আমরা সেই সূত্র ধরে এগিয়ে গিয়ে বিনয় ঘোষের বিভিন্ন প্রকল্পগুলিকে সত্য প্রমাণিত করতে পারি, আবার মিথ্যাও প্রমাণিত করতে পারি। আমরা অন্য কোনো নতুন তাত্ত্বিক কাঠামোয় এই সকল তথ্যের বিচার করতে পারি; তবে যেভাবেই বিচার করি তার জন্য সরজমিনে অনুসন্ধান প্রয়োজন। এই প্রয়োজনীয়তা বিনয় ঘোষ পশ্চিমবঙ্গের সংস্কৃতি-র কাজ হাতে নেওয়ার সময় উপলব্ধি করেছিলেন। এবং একই সঙ্গে বুঝেছিলেন : কেবল একটি বিষয়ে বিশেষ জ্ঞান নিয়ে অনুসন্ধান করলে, তা ব্যর্থ হবার সম্ভাবনাই বেশি, কারণ বিভিন্ন জাতি-বিদ্যার (allied disciplines) আলোকে নানাকোণ থেকে প্রসৃত করতে না পারলে, জনমানসের জটিলতা ভেদ করা অসম্ভব হয়ে ওঠে।১০

আজকে আমরা বিভিন্ন গবেষণায় বা বিশ্ববিদ্যালয়ের পাঠ্যসূচিতে নানাবিধ বিদ্যার সমন্বয়ের (inter-disciplinary approach) কথা শুনতে পাই। সেই দিক দিয়ে পশ্চিবঙ্গের সংস্কৃতি অন্যতম পথিকৃৎ হিসেবে পরিচিত হবে। পশ্চিমবঙ্গের সংস্কৃতি শুধুমাত্র সাংস্কৃতিক নৃবিজ্ঞান বা সমাজবিজ্ঞানের বই নয়। এইসব বিষয় ছাড়াও এতে পশ্চিমবঙ্গের ভূগোল, ইতিহাস এবং পুরাতত্ত্ব নিয়ে বিশদ আলোচনা রয়েছে এবং এইজন্যই আমার মনে হয় বিস্তারবাদ সম্বন্ধে বিনয় ঘোষের আপত্তি থাকা সত্ত্বেও উনি শেষ অবধি যে তা বর্জন করেননি তার অন্য আর একটি কারণ হল : তাহলে বইটিকে পুরোপুরিভাবেই ঢেলে সাজাতে হত বা পশ্চিমবঙ্গের সংস্কৃতির উপর অন্য একটি বই লিখতে হত। যেহেতু বইটি শুধুমাত্র নৃবিজ্ঞানের বই নয় বা শুধুমাত্র সাংস্কৃতিক উপাদানের বিশ্লেষণ নয়, তাই তিনি আমাদের এই তত্ত্বের সীমাবদ্ধতা সম্বন্ধে সচেতন করে দিয়ে সীমিত অর্থে এই তত্ত্বের ব্যবহার করেছেন। তা ছাড়া আমাদের ভুললে চলবে না যে, এই কাজ তিনি হাতে নিয়েছিলেন তার অন্যতম একটি কারণ ছিল যে, পশ্চিমবঙ্গের গ্রামাঞ্চলে দ্রুত রূপান্তরের ফলে যেহেতু আচার অনুষ্ঠানের আর ধ্যানধারণার ক্ষেত্রেও পরিবর্তন ঘটেছিল এবং তিনি ঠিকই অনুমান করেছিলেন : ভবিষ্যতে আমাদের সংস্কৃতির অনেক নিদর্শন ইতিহাস রচনার জন্য আর খুঁজে পাওয়া যাবে না। যেটুকু যাবে তার মধ্যে কৃত্রিম ও বিকৃত নিদর্শনই থাকবে বেশি। এই অনুসন্ধান ও অনুশীলনের আশু আবশ্যকতা তাই এত বেশি। একথা স্বীকার না করে উপায় নেই যে পশ্চিমবঙ্গের সংস্কৃতি-তে এমন অনেক সংস্কৃতির নিদর্শনের বিবরণ রয়েছে যা আজকে আর খুঁজে পাওয়া যাবে না এবং যার জন্য আমাদের ওই গ্রন্থেই বার বার ফিরে যেতে হবে।৩. ঐতিহাসিক সমাজতত্ত্ব

পশ্চিমবঙ্গের সংস্কৃতি-র কাজ শেষ হবার পর বিনয় ঘোষ যে বিষয়ে অধিকতর মনোনিবেশ করেন তাকে ঐতিহাসিক সমাজতত্ত্ব (historical sociology) বলা যেতে পারে। ঐতিহাসিক সমাজতত্ত্বে কাজ করার জন্য বিনয় ঘোষের চেয়ে উপযুক্ত গবেষক ওইসময় আর কেউ ছিলেন বলে আমার মনে হয় না। ঐতিহাসিক তথ্যের ভিত্তিতে উনিশ শতকের বাংলার সমাজতাত্ত্বিক বিশ্লেষণ বিনয় ঘোষ বিভিন্নভাবে করেছেন এবং বিভিন্ন পদ্ধতির সাহায্যে করেছেন। যে-কোনো সমাজতাত্ত্বিক যখন সমাজের বিশ্লেষণ করেন তখন স্বাভাবিকভাবে সেই সমাজের পরিবর্তনের প্রশ্নও এসে যায়। অথচ গ্রাম বা অঞ্চলে সরজমিনে অনুসন্ধান করে সেই পরিবর্তনের চেহারা সম্পূর্ণভাবে উপলব্ধি করা অসম্ভব। কারণ আমরা গ্রাম বা অন্য কোনো সামাজিক বস্তু কিছু সময়ের জন্য অনুসন্ধান করি, যার থেকে গত পাঁচ-দশ-পনেরো বছরের পরিবর্তনের ধারা বোঝা হয়তো সম্ভব, কিন্তু একশো বছর আগের নয়। অথচ আজকের ভারতবর্ষের সমাজকে বুঝতে আঠারো বা উনিশ শতকের সমাজের চেহারা শুধুমাত্র ঐতিহাসিকের দৃষ্টিকোণ থেকে দেখলেই চলবে না বরং ওই ঐতিহাসিক তথ্যের সমাজতাত্ত্বিক বিশ্লেষণ প্রয়োজন। এই ধরনের সমাজতাত্ত্বিক বিশ্লেষণের উদাহরণ আমাদের দেশে খুব বেশি নেই১১ এবং বিনয় ঘোষ এই বিষয়ে খুব গুরুত্বপূর্ণ ভূমিকা পালন করে গেছেন।

আগেই বলেছি, বিনয় ঘোষ বিভিন্ন পদ্ধতির সাহায্যে বিভিন্নভাবে উনিশ শতকের বাংলার সমাজতাত্ত্বিক বিশ্লেষণ করতে আরম্ভ করেছিলেন এবং স্বাভাবিকভাবেই তিনি সব বিষয়েই বিস্তারিত তথ্য হয়তো সংগ্রহ করতে পারেননি অথবা খুব গভীর বিশ্লেষণে যেতে পারেননি। অনেক লেখা পড়ে মনে হয় কয়েকটি সরু-মোটা আঁচড়ে ভবিষ্যৎ গবেষকদের জন্য একটা খসড়া করে দিয়ে গেছেন যেন। অবশ্য তাতে কোনো ক্ষতি নেই, যদি সেই খসড়া ভবিষ্যতে গবেষকদের উৎসাহিত করে। আমি কয়েকটি উদাহরণ দিয়ে বিষয়টি বোঝাবার চেষ্টা করেছি। কুলপঞ্জির সাহায্য ঐতিহাসিকরা অনেক সময়ই নিয়ে থাকেন এবং ইতিহাস রচনায় কুলপঞ্জি ব্যবহারের নিদর্শন আছে অনেক। কিন্তু ওই একই কুলপঞ্জি সমাজতাত্ত্বিকরা আবার ভিন্নভাবে ব্যবহার করতে পারেন। এই বিষয়ে বাংলাদেশে পথিকৃৎ ছিলেন দীনেশচন্দ্র ভট্টাচার্য এবং বিনয় ঘোষ তাঁর কাছ থেকেই কুলপঞ্জির সামাজিক উপকরণগুলি সংগ্রহ করেছিলেন।১২ কুলপঞ্জি যেমন আমাদের জানাতে পারে কুলের ভাঙা-গড়া, নতুন-কুলের উদ্ভব, এক কুলের সামাজিক এবং বৈবাহিক সম্পর্কের রকমফের, ঠিক একই সঙ্গে সমাজের ভাঙা-গড়ার একটা ইঙ্গিতও আমাদের দিতে পারে। বিনয় ঘোষ যেমন লিখেছেন : কুলের অন্ত নেই, দোষেরও অন্ত নেই। এরিথমেটিক্যাল গতিতে কুলবন্ধনের ফলে কতকটা যেন জিওমেট্রিকাল গতিতে দোষবৃদ্ধি হতে পারে। কলু দোষ, কোচ দোষ, হলান্তক দোষ, হেড়া দোষ, রজক দোষ, বেড়ুয়া হাড়িদোষ, যবন দোষ, বিপর্যয় দোষ, বলাৎকর দোষ, ত্যাজ্যপুত্র দোষ, অন্যপূর্বা দোষ, কন্যাবহির্গম দোষ ইত্যাদি সামাজিক দোষের তালিকা যা কুলগ্রন্থে পাওয়া যায়, তা থেকে সামাজিক ভাঙনের চিত্র চোখের সামনে স্পষ্ট হয়ে ওঠে।১৩

ওই একই কুলপঞ্জি থেকে আমরা তেরোদিনের-বালিকা বিবাহ, অন্যপূর্বা বিবাহ অথবা বিমাতা বিবাহ, এমনকী বিধবা বিবাহের নিদর্শন পাই। বিভিন্ন কুলগ্রন্থ ঠিকমতো অনুধাবন করলে পরিবার, তার গঠন ও পরিবর্তন সম্বন্ধে আমাদের ধারণা আরও সুস্পষ্ট হতে পারে। বিনয় ঘোষ সমাজের ভাঙনের প্রকৃতি দেখাতে কুলগ্রন্থের ব্যবহার করেছেন, কিন্তু আমরা বিভিন্নভাবে এই গ্রন্থগুলির ব্যবহার করতে পারি। আমরা যদি শুধু বিভিন্ন সময়ের বিভিন্ন দোষের একটা তালিকা প্রস্তুত করতে পারি বা বিভিন্ন অঞ্চলে বিভিন্ন রকম দোষ কী ছিল তার একটা তালিকা করতে পারি তাহলেও একটা মূল্যবান কাজ হয়। এই কুলগ্রন্থের সাহায্যে আমরা সমাজের জাতিগত স্তরবিন্যাস, বিনিময় (exchange), বিবাহ পদ্ধতির পরিবর্তন এবং সাধারণ পরিবর্তনের ধারা সম্বন্ধে অনেক মূল্যবান তথ্য পেতে পারি। কুলপঞ্জি থেকে সাহায্য নেবার কারণ হিসেবে বিনয় ঘোষ লিখেছেন : সামাজিক ইতিহাসবিদরা বলেন যে পারিবারিক ইতিহাসই সামাজিক ইতিহাসের অন্যতম শ্রেষ্ঠ উপকরণ এবং এই দিক দিয়ে বিচার করলে, বহু মিথ্যা অভিভাষণ কল্পনা ইত্যাদি থাকা সত্ত্বেও, আমাদের কুলগ্রন্থের মধ্যে যাচাই করে গ্রহণ করতে পারলে, বাংলা সামাজিক ইতিহাসের বিচিত্র উপকরণের সন্ধান পাওয়া যায়।১৪ শুধুমাত্র সামাজিক ইতিহাসের উপকরণ হিসাবে নয়, সমাজবিজ্ঞানের নানাবিধ তত্ত্বের সাহায্যে আমরা যে এই কুলগ্রন্থগুলি বিচার করতে পারি তার ইঙ্গিতও বিনয় ঘোষের লেখায় পাওয়া যায়।

কুলগ্রন্থ ছাড়া ঐতিহাসিক সমাজতাত্ত্বিকরা ব্যবহার করতে পারেন আত্মজীবনী, স্মৃতিচারণ, জীবনবৃত্তান্ত, চিঠিপত্র, সংবাদপত্রে প্রকাশিত খবর এইসব। এবং বিনয় ঘোষ সমাজতাত্ত্বিক বিশ্লেষণের জন্য এই সব ক-টি উপাদানই ব্যবহার করেছেন। অনেক সময় শুধুমাত্র তাত্ত্বিক ব্যাখ্যার চেয়ে এই ধরনের উপাদান আরও বেশি সার্থকভাবে অবস্থা বোঝাতে সক্ষম হয়। বিনয় ঘোষের বিভিন্ন রচনায় এইরকম অনেক উদাহরণ পাওয়া যায়। আমি একটিমাত্র এখানে উদ্ধৃত করছি। বহুবিবাহের অন্যতম একটি কারণ ছিল অর্থনৈতিক এবং সেটা বোঝাতে নীচে উদ্ধৃত অংশটির চেয়ে সার্থক উদ্ধৃতি বোধহয় আর নেই : ৺পিতাঠাকুর মহাশয়, আমাকে অতি শৈশবাবস্থায় রাখিয়া স্বর্গারোহণ করেন। তখন পিতৃব্য . . . মহাশয়ই আমার অভিভাবক ছিলেন-দরিদ্রতাবশতঃ আমাকে অতি অল্পকাল মধ্যেই তিনি ৮টি বিবাহ করান। আমি বাল্যকাল হইতেই বহুবিবাহের প্রতি বিদ্বেষী ছিলাম, সুতরাং সম্বন্ধ নিয়া ঘটক আসিলেই নানাস্থানে পলাইয়া যাইতাম। বহুবিবাহে সম্মতি থাকিলে আমাকে বোধহয় শতাধিক রমণীর পাণিগ্রহণ করিতে হইত। অভিভাবক মহাশয়, প্রতিকূলমতি দেখিয়া, প্রায় তিনশত টাকা ঋণভার অর্পণপূর্ব্বক আমাকে পৃথগন্ন করিয়া দেন। তখন আমার বিদ্যাবুদ্ধির অথবা এরূপ কোন ক্ষমতা ছিল না যে ঐ ঋণ পরিশোধ বা পরিজন সকলের ভরণপোষণ করিতে পারি। সুতরাং অনন্যোপায় হইয়া আরও ছয়টি পরিণয় স্বীকার করিতে হইল।১৫ সমাজতাত্ত্বিকদের জন্য এই ধরনের উপাদানের অভাব নেই, অথচ এগুলোর সার্থক ব্যবহার করেছেন মাত্র বিনয় ঘোষ তাঁর বিশেষ সমাজতাত্ত্বিক দৃষ্টিভঙ্গির জন্য। মৃত্যুর আগেও তিনি বাঙালি মুসলমান সম্প্রদায়ের বিভিন্ন ব্যক্তির রচিত আত্মচরিত সংগ্রহ করেছিলেন মুসলমান বিদ্বৎসমাজ সম্বন্ধে একটি পূর্ণাঙ্গ গ্রন্থ রচনার জন্য। ঠিক এই একইভাবে আমরা যদি একটি বিশেষ শ্রেণির বা সম্প্রদায় বা গোষ্ঠীর নেতৃবৃন্দের পারিবারিক ইতিহাস সংগ্রহ করতে পারি তাহলে তার ভিত্তিতে গুরুত্বপূর্ণ সমাজতাত্ত্বিক কাজ করা যেতে পারে। উনিশ শতকের বাংলায় কুলকৌলীন্যের চেয়ে বিত্তকৌলীন্য যে সমাজে বড়ো হয়ে উঠল তা দেখাতে গিয়ে তিনি কলকাতায় কিছু পরিবারের সংক্ষিপ্ত বিবরণ দিয়েছেন। ওই একই সঙ্গে উনি লিখেছেন : পাশ্চাত্ত্য সমাজবিজ্ঞানীরা যেরকম social register তৈরি করেছেন, আমাদের দেশের প্রত্যেক পরিবারের ইতিহাস অনুসন্ধান করে যদি সেরকম কোনো রেজিস্টার তৈরি করা যেত . . . তাহলে এই সমাজচিত্র আরও অনেক পরিষ্কারভাবে ফুটে উঠতো চোখের সামনে।১৬

বিনয় ঘোষ নিজেই ঠিক এই ধরনের একটি কাজ আরম্ভ করেছিলেন। কলিকাতার পারিবারিক ইতিহাস শীর্ষক একটি গ্রন্থে মল্লিক-লাহা-ঠাকুর-দেব ইত্যাদি প্রাচীন পারিবারিক সামাজিক পটভূমিতে ইতিহাস রচনার তাঁর একটি পরিকল্পনা ছিল। শুধুমাত্র কুলপঞ্জি বা জীবনী নয়, বিভিন্ন সভাসমিতির ইতিহাসও সমাজতাত্ত্বিকদের সেই সমাজের গঠন ও গতি বুঝতে সাহায্য করে। এই প্রসঙ্গে বিনয় ঘোষের বাংলার বিদ্বৎসভা ও বাঙালী বুদ্ধিজীবী১৭ প্রবন্ধটি খুবই মূল্যবান। বর্তমান যুগে সভাসমিতির সমাজতত্ত্ব সমাজবিজ্ঞানীদের কাছে একটি গুরুত্বপূর্ণ বিষয়। কারণ, যেকোনো সমাজে সভাসমিতি হঠাৎ গজিয়ে ওঠার পেছনে সামাজিক ও ঐতিহাসিক কারণ থাকে। বিভিন্ন গোষ্ঠী বিভিন্ন উদ্দেশ্যে সভাসমিতি স্থাপন করে, যেমন ব্যবসায়িক গোষ্ঠী, বুদ্ধিজীবী, রাজনৈতিক, কলাকুশলী গোষ্ঠী ইত্যাদি। কিছু সভাসমিতির জীবন অনেকদিন, কিছু সভাসমিতি আবার যেমন হঠাৎ গজিয়ে ওঠে তেমনি আবার হঠাৎ মিলিয়ে যায়। এই সবকিছুরই নানাবিধ সমাজতাত্ত্বিক ব্যাখ্যা আছে। তবে তা বিদেশে আধুনিক সভাসমিতির অনুসন্ধানের ভিত্তিতে রচিত। আমাদের দেশে সভাসমিতির সমাজতত্ত্ব নিয়ে খুব একটা আলোচনা হয়নি। বিনয় ঘোষ কেবলমাত্র উনিশ শতকের কলকাতার বিদ্বৎসভার ঐতিহাসিক তথ্যের ভিত্তিতে সভাসমিতির সমাজতত্ত্বের এই কাজের সূত্রপাত করে দিয়ে গেছেন। এই কাজকে আমরা নানাভাবে এগিয়ে নিয়ে যেতে পারি। যেমন, ১) শুধুমাত্র বিদ্বৎসভা নয়, উনিশ শতকে অন্যান্য বিভিন্ন গোষ্ঠীর কী ধরনের সভাসমিতি ছিল, তাদের উদ্দেশ্য কী ছিল, কারা এই সভাসমিতির সদস্য ছিলেন, কোন সামাজিক-অর্থনৈতিক শ্রেণির সদস্য ছিলেন তাঁরা, নেতৃস্থানীয় কারা ছিলেন, কত বছর ধরে এইসব সভাসমিতি কার্যকরী ছিল এবং পরে তাদের কী হল-এইসব তথ্যের ভিত্তিতে আমরা একটি পূর্ণাঙ্গ সমাজচিত্র আঁকতে পারি। ২) আজকের দিনের সভাসমিতির উপর যদি ওই একই ধরনের তথ্য সংগ্রহ করতে পারি তাহলে সমাজের বিশেষ কয়েকটি গোষ্ঠীর পরিবর্তনের ধারা আমরা আরও ভালো বুঝতে পারি। ৩) আমরা একটি বা দু-টি সভাসমিতির প্রথম থেকে শেষ অবধি কী হল তার সমাজতাত্ত্বিক বিশ্লেষণ করতে পারি। আমি ঐতিহাসিক সমাজতত্ত্বের তথ্য অনুসন্ধানের বিভিন্ন পদ্ধতির আলাদা আলাদাভাবে বিবরণ দিয়েছি, যদিও সমাজতাত্ত্বিকরা এইসমস্ত ধরনের তথ্য একসঙ্গে নিয়েই সাধারণত তাঁদের বিশ্লেষণ করে থাকেন। যেমন বিদ্যাসাগর ও বাঙালী সমাজ গ্রন্থে বিনয় ঘোষ করেছেন। এই ধরনের জীবনীগ্রন্থ আমাদের দেশে খুব বেশি নেই অথচ সত্যিকারের সমাজতত্ত্বের জন্য এই ধরনের গ্রন্থের প্রয়োজনীয়তাই বেশি।

নাগরিক সমাজতত্ত্ব সম্বন্ধীয় বিনয় ঘোষের বেশ কিছু রচনা মেট্রোপলিটন মন মধ্যবিত্ত বিদ্রোহ গ্রন্থে আছে। যদিও এই গ্রন্থের বিভিন্ন প্রবন্ধে বিনয় ঘোষ কলকাতার বিভিন্ন নাগরিক সমস্যার সমাজতাত্ত্বিক বিশ্লেষণ করেছেন, কিন্তু এইসব প্রবন্ধগুলি মূলত প্রতিবাদের প্রবন্ধ। উনি নিজেই লিখেছেন, এই প্রবন্ধগুলি যে সময় লেখা (১৯৬৪–৭১) তখন লেখকের মন ও চিন্তাধারাও অনেক প্রশ্ন ও সমস্যার আঘাতে আলোড়িত। যেমন “আলিয়েনেশনে”র বা আত্মবিচ্ছিন্নতাবোধের সমস্যা, যা আমাদের সমাজেও আজ নিষ্ঠুর বাস্তব সত্য ও সমস্যা এবং যার প্রতিক্রিয়ার ধর্মীয় বিকৃতি, সাংস্কৃতিক বিকৃতি, ব্যক্তিচরিত্রের বিকৃতি আজ অতীব বিস্ময়কর। যেমন মধ্যবিত্তের সমস্যা, বিদ্রোহ ও বিপ্লবের প্রশ্ন ইত্যাদি। এবং কনজিউমারিজম-এর সমস্যা, যা সমাজের সুবিস্তৃত দরিদ্রের স্তরের উপরে স্বচ্ছল মধ্যবিত্ত ও ধনিকদের ভোগবিলাসের এক পরমাশ্চর্য দৃশ্য। কোনো সমস্যার সমাধান অথবা কোনো প্রশ্নের উত্তর অথবা কোনো সারগর্ভ জ্ঞান দান করার জন্য লেখাগুলি লিখিনি।১৮ প্রবন্ধগুলি পড়লেই বোঝা যায় এই বিভিন্ন বিকৃতি-ভোগবিলাস, এইসবের বিরুদ্ধে উনি তীব্র প্রতিবাদ করেছেন। কথাটা পুনরাবৃত্তির মতো দাঁড়িয়ে গেলেও বলতে হয় কলকাতার স্ট্রীট কর্ণার গ্যাং, কলকাতার মন, কলকাতার সমাজ, বিজ্ঞাপন ও মন প্রভৃতি প্রবন্ধে উনি নানারকম নতুন বিষয়ের সূত্রপাত করে দিয়ে গেছেন। এই গ্রন্থের বিভিন্ন দিক নিয়ে কিন্তু তথ্যের জন্য তাঁকে নির্ভর করতে হয়েছে বিদেশি গবেষণার উপর। দোষ বিনয় ঘোষের নয়। দোষ আমাদের দেশের সমাজবিজ্ঞানীদের, যাঁদের এইসব বিষয়ে কাজ করার উপায় থাকলেও কোনো ইচ্ছা নেই। এই সত্যটি বিনয় ঘোষ বহুদিন আগেই উপলব্ধি করেছিলেন। আজ থেকে সাঁইত্রিশ বছর আগে তিনি যখন উড়িষ্যার গ্রামাঞ্চলে ঘুরছিলেন তখন ওইখানে কিছু নতুন ধরনের বসতিবিন্যাস এবং সাংস্কৃতিক নিদর্শন লক্ষ করেন। তাঁর ইচ্ছে ছিল বেশ কিছুদিন উড়িষ্যার গ্রামে গ্রামে থাকি ও ঘুরি, লোকজনের সঙ্গে মিশি, আলাপ করি-এইসব মূল্যবান নিদর্শনগুলির বিস্তৃত বিবরণ সংগ্রহ করি, মনের আনন্দে কাজ করি। কিন্তু আগেই বলেছি, যাদের ইচ্ছা আছে তাদের উপায় নেই, আর যাদের উপায় আছে তাদের ইচ্ছা নেই। . . . সাধারণত মানুষের এত ইচ্ছা থাকাও অপরাধ।১৯ আমাদের মনে রাখতে হবে বিনয় ঘোষের যতটা উপায় ছিল তার চেয়ে অনেক বেশি কাজ তিনি করে গেছেন। এটাও মনে রাখতে হবে, ভারতে পঞ্চাশ-দশকে যখন লুই ডুমো, ডেভিড পোকোক২০ প্রভৃতি সমাজতাত্ত্বিকরা শুধু মুখেই ইতিহাস ও সমাজতত্ত্বের সংমিশ্রণের কথা বলছিলেন, তার আগেই বিনয় ঘোষ স্বাধীনভাবে এই বিষয়ে কাজ করে গিয়েছেন। এখনও বিনয় ঘোষের মতো অপরাধী যাঁরা আছেন তাঁরা এই কাজ আরও এগিয়ে নিয়ে যেতে পারেন বিভিন্ন দিকে। বিষয় আমাদের চোখের সামনেই ছড়িয়ে আছে।