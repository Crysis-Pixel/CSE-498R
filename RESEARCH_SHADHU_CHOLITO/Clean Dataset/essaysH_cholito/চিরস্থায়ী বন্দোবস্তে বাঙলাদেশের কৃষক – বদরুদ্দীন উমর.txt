এ বৎসর ভারতের কমিউনিস্ট পার্টির (CPI) পশ্চিমবঙ্গ শাখার উদ্যোগে ‘তেভাগা’ রজত জয়ন্তী উদযাপন করা হয় এবং বিগত মে মাসে উদযাপন কমিটির পক্ষ থেকে ‘তেভাগা সংগ্রাম’ নামে একটি স্মারক গ্রন্থ তাঁরা প্রকাশ করেন। এই গ্রন্থটিতে পশ্চিম বাঙলা কমিউনিস্ট পার্টির নেতৃবৃন্দের কতকগুলি প্রবন্ধের সাথে বাঙলাদেশ কমিউনিস্ট পার্টির শ্রী মণি সিংহ, শ্রী গুরুদাস তালুকদার এবং শ্রী মণিকৃষ্ণ সেনের তিনটি প্রবন্ধও প্রকাশিত হয়। শেষোক্ত এই প্রবন্ধ তিনটির মধ্যে শ্রী মণি সিংহ-এর ‘তেভাগা সংগ্রামের স্মৃতিকথা’ শীর্ষক প্রবন্ধটি সম্পর্কেই আমি বিশেষভাবে এখানে কিছু আলোচনা করবো।
শ্রী মণি সিংহ-এর এই প্রবন্ধটির প্রতি আমার পক্ষপাতিত্বের কারণ একটু ব্যক্তিগত হলেও কেবলমাত্র ব্যক্তিগত ব্যাপারের মধ্যেই তার গুরুত্ব সীমাবদ্ধ নেই। সেটা থাকলে প্রবন্ধটি নিয়ে এভাবে আলোচনার কোন প্রয়োজন হতো না। এ প্রয়োজন বোধ করছি এ কারণে যে, ব্যক্তিগত আক্রমণ করতে গিয়ে শ্রী মণি সিংহ তেভাগা আন্দোলন সম্পর্কে সাধারণভাবে যে সমস্ত বক্তব্য উপস্থিত করেছেন তা গণতান্ত্রিক আন্দোলনের ক্ষেত্রে অত্যন্ত বিভ্রান্তিকর, মারাত্মক এবং বিপজ্জনক!
একটি সংক্ষিপ্ত ভূমিকার পর উপরোক্ত প্রবন্ধটিকে আন্দোলনের সূচনা, জোতদার-পুলিশের মিলিত হামলা, তেভাগা সংগ্রামের বৈশিষ্ট্য, সাফল্য ও ব্যর্থতা এবং ছিদ্রান্বেষীদের কুৎসার জবাবে এই পাঁচটি শীর্ষে বিভক্ত করা হয়েছে। ‘ছিদ্রান্বেষীদের কুৎসার জবাবে’ শীর্ষক অংশটির আরম্ভ নিম্নরূপ:
আমার মূল কথা হইল যে, অবিভক্ত বাঙলায় ১৯৪৬-৪৭ সালে কমিউনিস্ট পার্টি ও কৃষকসভা যে তেভাগা সংগ্রাম পরিচালনা করিয়াছিল সে সংগ্রাম যুগ যুগ পশ্চাৎপদ ও শোষিত কৃষকদের, এমনকি কৃষক নারীদের মধ্যে এক নতুন জীবনের সঞ্চার করিয়াছিল।
কিন্তু বাঙলাদেশে এমন লোকও আছেন যাঁহারা কমিউনিস্ট পার্টির ঐ অবদান স্বীকার করার চাইতে পার্টির ত্রুটি খুঁজিতেই ব্যস্ত। উদাহরণ-স্বরূপ, জনাব বদরুদ্দীন উমরের ‘চিরস্থায়ী বন্দোবস্তে বাঙলাদেশের কৃষক’ বইটির কয়েকটি মন্তব্যের উল্লেখ করা যায়।[১]
কমিউনিস্ট পার্টির ‘ত্রুটি খুঁজিতে’ আমি কিভাবে ব্যস্ত হয়েছি তার বিবরণের পূর্বে শ্রী মণি সিংহ যেমন এই সাধারণ মন্তব্য করেছেন, তেমনি আমিও তাঁর অপরাপর কতগুলি বিশেষ মন্তব্য সম্পর্কে আলোচনার পূর্বে সাধারণভাবে তেভাগা আন্দোলন এবং কমিউনিস্ট পার্টি সম্পর্কে আমার বইটির মুখবন্ধে যা বলেছি সেটা প্রথমেই উল্লেখ করতে চাই। কংগ্রেস, কৃষক-প্রজা পার্টি, মুসলিম লীগ ইত্যাদি সংগঠনগুলি বাঙলাদেশের কৃষক সমাজকে কি দৃষ্টিতে দেখতো এবং আন্দোলন করার নামে কৃষকদের কিভাবে নিজেদের শ্রেণীস্বার্থ উদ্ধারের উদ্দেশ্যে তারা ব্যবহার করতো অতি সংক্ষিপ্তভাবে সে কথা বলার পর কৃষকসভা ও তেভাগা আন্দোলন সম্পর্কে আমি মুখবন্ধটিতে বলেছি:
এসব সত্ত্বেও বাঙলাদেশে কৃষক আন্দোলনের ক্ষেত্রে একটা মস্ত ব্যতিক্রম এনেছিলো কমিউনিস্ট প্রভাবাধীন কৃষকসভা। এই সংগঠনটির মাধ্যমে এদেশের কৃষক সমাজের এক ব্যাপক অংশ শ্রেণীগতভাবে সংগঠিত হয়েছিলেন। কৃষকসভা নেতারা নির্বাচন জয়ের মতলবে কৃষক রাজনীতির মধ্যে প্রবেশ করেননি। তাঁরা কৃষক রাজনীতির মাধ্যমে গড়ে তুলতে চেয়েছিলেন কৃষক-শ্রমিক ঐক্য, এর মাধ্যমে তাঁরা চেয়েছিলেন শ্রমিক শ্রেণীর বিপ্লবী রাজনীতির প্রধান মিত্র এবং মূল শক্তি হিসেবে কৃষকদের সংগঠিত করতে। এ জন্যেই তাঁদের পক্ষে সম্ভব হয়েছিলো চিরস্থায়ী বন্দোবস্তের বিরুদ্ধে সত্যিকার কৃষক আন্দোলনকে সংগঠিত করা, তেভাগাকে একটি জঙ্গী আন্দোলন হিসেবে এগিয়ে নিয়ে বাঙলাদেশের সামন্ত স্বার্থের বিরুদ্ধে পরিচালনা করা। এ আন্দোলনের অনেক ভুল-ত্রুটি থাকলেও এই আন্দোলনই আজ পর্যন্ত বাঙালাদেশের সংগঠিত কৃষক আন্দোলনের ইতিহাসে সর্বাপেক্ষা গৌরবময়।
উপরোক্ত ভাষায় তৎকালীন কমিউনিস্ট পার্টির ও কৃষক সভার বিরুদ্ধে ‘কুৎসা রটনা’ এবং তেভাগা আন্দোলনের ‘ছিদ্রান্বেষণের’ পর আমি কি কি বক্তব্য উপস্থিত করার ফলে শ্রী মণি সিংহ-এর বিরাগভাজন হয়ে ‘চিরস্থায়ী বন্দোবস্তে বাঙলাদেশের কৃষক’ বইটি লেখার জন্যে ধিকৃত হয়েছি এবার সেটা দেখা দরকার।
শ্রী মণি সিংহ আমার বই থেকে যে বক্তব্যটি উল্লেখ করেছেন তা হলো এই:
কৃষকসভা কর্তৃক অনেক ক্ষেত্রে রাজনৈতিক আহ্বান দেওয়া সত্ত্বেও তেভাগা আন্দোলনকে সত্যিকার সাম্রাজ্যবাদ-বিরোধী গণ-আন্দোলনের পথে চালনা করা তাঁদের দ্বারা সম্ভব হয়নি। এর ফলে অনেক সময় বাস্তবক্ষেত্রে দেখা যায় যে, কৃষকরা যেখানে সংগ্রামের জন্য প্রস্তুত, যেখানে মধ্যশ্রেণী থেকে আগত অনেক নেতা ও কর্মী কৃষকদের সংগ্রামের পথ থেকে সুকৌশলে সরিয়ে নেওয়ার চেষ্টায় নিযুক্ত থেকেছেন।
এঁদের মধ্যে অনেকে সে সময় তেভাগা আন্দোলনের বিরুদ্ধে বক্তব্য উপস্থিত করতে গিয়ে বলেন যে, কৃষকরা অবিপ্লবী শ্রেণী, শ্রমিকরা হলো আসল বিপ্লবী। কাজেই কৃষক আন্দোলনের পরিবর্তে পার্টির উচিত শ্রমিক আন্দোলনেই সর্বশক্তি নিয়োগ করা।[২]
আমার এই বক্তব্য উল্লেখ করে মণি বাবু তাঁর প্রবন্ধটিতে বলছেন:
কিন্তু উমর সাহেবের এই সমালোচনার মূলেই ভুল। তেভাগা সংগ্রাম ছিল সামন্তবাদী শোষণ ব্যবস্থার সংস্কারের সংগ্রাম। কমিউনিস্ট পার্টি ও কৃষকসভা সে দৃষ্টি নিয়াই সে সংগ্রাম পরিচালনা করিয়াছিল। কমিউনিস্ট পার্টি ও কৃষকসভার নেতৃত্ব সে সংগ্রামকে ‘সাম্রাজ্যবাদ- বিরোধী বিপ্লব’ বা ‘ক্ষমতা দখলের’ সংগ্রাম হিসাবে দেখে নাই এবং সে পথে পরিচালনা করার ব্যর্থ প্রয়াসও করে নাই। তখন ভারতীয় উপমহাদেশে রাজনৈতিক ক্ষেত্রে যে অবস্থা ছিল, জনগণের উপর কংগ্রেস ও মুসলিম লীগের যে প্রভাব ছিল, সেই বাস্তব অবস্থার পরিপ্রেক্ষিতে তেভাগা সংগ্রামকে ‘ক্ষমতা দখলের’ সংগ্রামের পথে চালনা করার চিন্তাও হইত বাতুলতা মাত্র। এই কমিউনিস্ট পার্টি ও কৃষকসভা সে পাগলামির পথে যায় নাই। তাহারা সঠিকভাবে তেভাগা সংগ্রামকে মূলত সামন্তবাদ-বিরোধী সংগ্রামরূপেই পরিচালিত করিয়াছিল।
কিন্তু উমর সাহেব তেভাগা সংগ্রামের মূল দাবি, তদানীন্তন রাজনৈতিক পরিস্থিতি প্রভৃতি বাস্তব অবস্থা বিচার না করিয়াই কৃষকসভা তেভাগা সংগ্রামকে সাম্রাজ্যবাদ-বিরোধী গণ- আন্দোলনের পথে চালনা করিতে ব্যর্থ হইয়াছে বলিয়া সমালোচনা করিয়া তাঁহার বিজ্ঞতার পরিচয় দিতে চাহিয়াছেন। কিন্তু প্রকৃতপক্ষে ইহাতে তেভাগা সংগ্রাম সম্পর্কে তাঁহার অজ্ঞতাই প্রমাণ পাইয়াছে।[৩]
যে কোন ঔপনিবেশিক এবং আধা-ঔপনিবেশিক দেশে সামন্তবাদ-বিরোধী সংগ্রাম এবং তার সাথে সাম্রাজ্যবাদ বিরোধিতার সম্পর্ক সম্বন্ধে শ্রী মণি সিংহ যে অগাধ পাণ্ডিত্য এবং গভীর জ্ঞানের পরিচয় এখানে দিয়েছেন সেটা নিশ্চয়ই নিম্নতম রাজনৈতিক জ্ঞানসম্পন্ন কর্মীদের এবং মার্কস লেনিনের অন্ততঃ দুই একটি মূল গ্রন্থ পাঠ করেছেন এমন ব্যক্তিদের দৃষ্টি এড়িয়ে যাবে না। কারণ তাঁরা সকলেই জানেন যে, যে কোন ঔপনিবেশিক এবং আধা-ঔপনিবেশিক দেশে সাম্রাজ্যবাদ ও সামন্তবাদ সুকঠিন গাঁটছড়ায় পরস্পরের সাথে আবদ্ধ থাকে। সামন্তবাদকে নানাভাবে টিকিয়ে রেখে, তাকে নবজীবনদানের বিবিধ রকম চেষ্টার মাধ্যমে সাম্রাজ্যবাদ একদিকে যেমন দেশীয় পুঁজিবাদের বিকাশকে বাধা দেয়, অন্যদিকে তেমনি তারা সামন্তবাদী শক্তিসমূহকে ভিত্তি করেই গড়ে তোলে নিজেদের দেশীয় সমর্থনের বুনিয়াদ। সারা ভারতবর্ষ এবং বিশেষত বাঙলাদেশেও, ঠিক সে রকমটিই ঘটেছিলো। ১৭৯৩ সালে চিরস্থায়ী বন্দোবস্তের মাধ্যমে বৃটিশ শাসন এদেশে সামন্তবাদকে নবজীবন দান করে একদিকে যেমন দেশীয় পুঁজির বিকাশকে রোধ করেছিলো এবং অন্যদিকে তেমনি নিজেদের শাসনের স্বপক্ষে একটি শক্তিশালী দেশীয় শ্রেণী স্বার্থকে নিজেদের স্বার্থের গাঁটছড়ায় আবদ্ধ করেছিলো একথা শ্রী মণি সিংহ-এর কাছে অজ্ঞাত থাকলেও এদেশের অতি সাধারণ প্রগতিশীল কর্মী এবং বুদ্ধিজীবীদের কাছে সুবিদিত। সামন্তবাদের সাথে সাম্রাজ্যবাদের এই সম্পর্কের জন্যই আমাদের দেশের কোন সামন্ত-বিরোধী সংগ্রামই সাম্রাজ্যবাদ-বিরোধী চরিত্র পরিগ্রহ না করে পারেনি। ঊনিশ শতকের গোড়া থেকে চিরস্থায়ী বন্দোবস্তের বিরুদ্ধে কৃষকদের যে সমস্ত খণ্ডযুদ্ধ ও জঙ্গী অর্থনৈতিক সংগ্রাম ১৯৪৭ সাল পর্যন্ত হয়েছে তার প্রত্যেকটিই সেজন্য অনিবার্যভাবে পরিচালিত হয়েছে ইংরেজ শাসনের বিরুদ্ধে, সাম্রাজ্যবাদের বিরুদ্ধে। সামন্তবাদ-বিরোধী সংগ্রামকে সাম্রাজ্যবাদ বিরোধিতায় পরিণত না হয়ে পারেনি। এ জন্যেই কমিউনিস্ট পার্টি ইংরেজী মাসিক পত্র ‘কমিউনিস্ট’- এর সেপ্টেম্বর ১৯৪৭ সংখ্যায় তেভাগা সংগ্রাম সম্পর্কে তৎকালীন বাঙলাদেশের বিখ্যাত ও প্রভাবশালী নেতা ভবানী সেন বলেন, ‘এই আন্দোলন জনগণের গণতন্ত্রের উত্তাল তরঙ্গের প্রতীক, যে গণতন্ত্র ভারতকে সাম্রাজ্যবাদী ও সামন্তবাদী ব্যবস্থার সকল অবশেষ থেকে সম্পূর্ণভাবে মুক্ত করবে।’
এবার তেভাগা আন্দোলন ও তার সাথে সাম্রাজ্যবাদ-বিরোধী সংগ্রামের সম্পর্ক সম্বন্ধে তৎকালীন কৃষকসভার বক্তব্য কি ছিলো সেটা দেখা যাক। কৃষকদের তেভাগা সংগ্রামকে সাম্রাজ্যবাদ-বিরোধী স্বাধীনতা সংগ্রাম হিসেবে বর্ণনা করে ১৯৪৭ সালে বঙ্গীয় প্রাদেশিক কৃষকসভা কর্তৃক প্রকাশিত এবং কৃষকসভার নেতা শ্রী কৃষ্ণবিনোদ রায়* কর্তৃক লিখিত ‘চাষীর লড়াই’ নামক একটি পুস্তিকাতে বলা হয়:
সুতরাং গ্রামের সমাজ জীবনে ও অর্থনীতিতে সাম্রাজ্যবাদ যে শিকড় গাড়িয়াছে তাহা উপড়াইয়া ফেলিতে হইবে। গ্রামের জমিদার-জোতদার ও সাম্রাজ্যবাদী প্রতিনিধিদের দুর্নীতির রাজত্বের অবসান করিতে হইবে। তাহারই জন্য যে সংগ্রাম, তাহাই সামন্ততান্ত্রিক শোষণ হইতে কৃষককে মুক্ত করিবে, জমিদারী প্রথা ধ্বংস করিয়া কৃষককে জমি দিবে, সাম্রাজ্যবাদী শাসন ধ্বংস করিয়া সমগ্র দেশবাসীকে দিবে মুক্তি ও নবজীবন, গড়িয়া উঠিবে মিলিত হিন্দু-মুসলমান-বাঙ্গালীর স্বাধীন, সুখী নূতন বাঙলাদেশ। হাজার হাজার গ্রামে ধানের ক্ষেতে তেভাগার যে অপূর্ব লড়াই চালিয়াছে, টংক ও জমি হইতে উচ্ছেদের বিরুদ্ধে যে লড়াই শুরু হইয়াছে, জমিদারী ধ্বংস করার জন্য যে গণ-অভ্যুত্থান জাগিয়া উঠিতেছে তাহা কৃষি বিপ্লবেরই সূচনা, স্বাধীনতার চরম সংগ্রামের প্রারম্ভ মাত্র।[৪]
[* কৃষ্ণবিনোদ রায় ১৯৫০ সালে রাজশাহী জেলের খাপরা ওয়ার্ডে গুলিবর্ষণের সময় সেখানে ছিলেন পরবর্তীকালে ভারতীয় ইউনিয়নে চলে যান। এখন তিনি ভারতীয় কমিউনিস্ট পার্টির (CPI) একজন নেতা। তেভাগা সংগ্রাম নামক স্মারক গ্রন্থটিতে এঁরও একটি প্রবন্ধ আছে।]
‘আগে স্বাধীনতা লাভ কর, তারপর জমিদারী উচ্ছেদ’ এই বক্তব্যের বিরুদ্ধে উপরোক্ত পুস্তিকাটিতে বলা হয়:
আমলাতন্ত্র ও জমিদারী একটিকে অপর হইতে বিচ্ছিন্ন করা যায় না; জমিদারী, মজুতদারী বাঁচাইয়া রাখিয়া সাম্রাজ্যবাদকে ধ্বংস করা যায় না।
‘আজ বাঙলার গ্রামে গ্রামে ফসল রক্ষার লড়াইতে কৃষকরা যে চেতনা লইয়া পুলিশের সহিত লড়িতেছে, মিলিটারীর আঘাত প্রতিহত করার কথা ভাবিতেছে – সে চেতনা স্বাধীনতা- যুদ্ধের শেষ লড়াইয়ের দৃঢ় প্রেরণা। কৃষক, মজুর, মধ্যবিত্তের ঐক্যবদ্ধ স্বাধীনতার লড়াই গ্রামে জমিদার-জোতদার, মজুতদারের বিরুদ্ধে, শহরে বিদেশী মূলধনের বিরুদ্ধে ও ধনিকের অন্যায় শোষণের বিরুদ্ধে, আমলাতন্ত্রের বিরুদ্ধে।[৫]
মণিবাবু বলেছেন, “তখন ভারতীয় উপমহাদেশের রাজনৈতিক ক্ষেত্রে যে অবস্থা ছিল, জনগণের উপর কংগ্রেস ও মুসলিম লীগের যে প্রভাব ছিল, সেই অবস্থার পরিপ্রেক্ষিতে তেভাগার সংগ্রামকে ‘ক্ষমতা দখলের’ সংগ্রামের পথে চালনা করার চিন্তাও হইত বাতুলতা মাত্র।”৬ আমার ‘বাতুলতার’ উল্লেখ করে মণিবাবু আমার প্রতি যেভাবে তাঁর অদ্ভুত বিদ্রূপ নিক্ষেপ করেছেন সে কথা স্মরণ রেখে এবার দেখা দরকার তৎকালীন কৃষকসভা ‘বাতুলতা’ প্রকাশের ক্ষেত্রে আমার থেকে পিছিয়ে ছিলো কিনা। ১৯৪৭ সালে কংগ্রেস লীগ সরকার যখন দিল্লীতে বৃটিশ সরকারের সাথে আপোষ আলোচনায় ব্যস্ত তখন ভারতবর্ষের শ্রমিক-কৃষকরা ব্যাপকভাবে সাম্রাজ্যবাদের আর্থিক বুনিয়াদের ওপর আঘাত হানছিলেন, ধর্মঘট ও জমি দখলের লড়াইয়ে অবতীর্ণ হয়েছিলেন। সেই লড়াইকে সম্রাজ্যবাদ-বিরোধী আন্দোলন হিসেবে এগিয়ে নিয়ে যাওয়ার উদ্দেশ্যে বঙ্গীয় প্রাদেশিক কৃষকসভা নিম্নোক্ত ভাষায় কৃষক-শ্রমিকের প্রতি আহ্বান জানান:
তাই গ্রামে যে লড়াই চলিতেছে তাহা চরম কৃষি বিপ্লবের সূচনা, কারখানায় ও অফিসে যে ধর্মঘট চলিয়াছে তাহা চূড়ান্ত সাধারণ ধর্মঘটের প্রস্তুতি, সারা দেশে যে বিপ্লবের বান ডাকিয়াছে তাহা স্বাধীনতার শেষ সংগ্রামের আহ্বান। সাম্রাজ্যবাদ যখন রাষ্ট্রগঠন পরিষদের মায়াজাল রচনা করিয়া দিল্লীতে বসিয়া এ দেশে সাম্রাজ্য কায়েম করিবার সুখস্বপ্ন দেখিতেছে, এবং নেতৃবৃন্দ যখন আপোষ ও বিভেদের পথে চলিতেছে, কৃষক-মজুর ও মধ্যবিত্ত জনসাধারণ তখন সাম্রাজ্যবাদের মৃত্যুর পরোয়ানা স্বাক্ষর করিতেছে। বিপ্লবী ছাত্র ও মহিলারাও মজুর শ্রেণীর সঙ্গে সঙ্গে কৃষকের এই লড়াইয়ের সমর্থনে আগাইয়া আসিয়াছে। আসুন সকলে মিলিয়া শেষবারের মতো সাম্রাজ্যবাদের বুকে চরম আঘাত হানি, সাম্রাজ্যবাদের ধ্বংস স্তূপের উপর কৃষক-মজুর-মধ্যবিত্তের নূতন বাংলা গড়িয়া তুলি।[৭]
এ কৃষকসভা যে তেভাগা আন্দোলনকে সাম্রাজ্যবাদ-বিরোধী আন্দোলনের পথে চালনা করার রাজনৈতিক আহ্বানও অনেক ক্ষেত্রে জানিয়েছিলেন এ কথা লিখে আমি ‘বিজ্ঞতার পরিচয় দিতে গিয়ে যে তেভাগা সংগ্রাম সম্পর্কে কোন ‘অবিজ্ঞতার’ পরিচয় দান করি নাই কৃষকসভা কর্তৃক প্রকাশিত পুস্তিকা থেকে উপরোক্ত তিনটি উদ্ধৃতিই তার চূড়ান্ত প্রমাণ। এ ক্ষেত্রে আমার বক্তব্যকে বাতুলতা বলে বর্ণনা করার ফলে শ্রী মণি সিংহ সম্পর্কে কয়েকটি ধারণা যে কোন সাধারণ বুদ্ধিসম্পন্ন ব্যক্তির মনে স্বভাবতঃই দেখা দিতে পারে এবং আমার মনেও সেগুলি দেখা দিয়েছে। ধারণাগুলি হলো এইঃ (ক) শ্রী মণি সিংহ চল্লিশের দশকের একজন নামজাদা কৃষক নেতা এবং হাজং আন্দোলনের নেতৃত্বদানকারী বলে পরিচিত হলেও কৃষকসভার তৎকালীন নীতি এবং যে সমস্ত পত্র-পত্রিকা ও পুস্তক-পুস্তিকার মাধ্যমে সেইসব নীতি প্রচারিত হতো সেগুলির সাথে তাঁর কোন পরিচয় ছিল না। অর্থাৎ কৃষক নেতা হিসেবে তিনি যে শুধু মার্কস, লেলিন, মাও-সে-তুঙ পড়ার কোন প্রয়োজনীয়তা বোধ করতেন না তাই নয়। নিজেদের সংগঠন কর্তৃক প্রচারিত বইপত্র পাঠের কোন তোয়াক্কাও তিনি রাখতেন না। সেটা রাখলে শুধু উপরোক্ত পুস্তিকাটি নয়, অন্যান্য পুস্তক-পুস্তিকা, দৈনিক স্বাধীনতা, সাপ্তাহিক জনযুগ ও Peoples Age, মাসিক কমিউনিস্ট ইত্যাদিতে সাম্রাজ্যবাদ-বিরোধী কৃষক আন্দোলন সম্পর্কে যেসব বক্তব্য তখন অহরহ প্রচার করা হতো সেগুলির সাথেও তাঁর ক্ষীণতম পরিচয় থাকতো। কৃষক সংগ্রামের বিশেষতঃ তেভাগা সংগ্রামের, সাম্রাজ্যবাদ- বিরোধী চরিত্রের উল্লেখ করাতে আমার ওপর তিনি ‘মার মার কাট কাট রব তুলে যেভাবে ঝাঁপিয়ে পড়েছেন তার থেকেই স্পষ্ট বোঝা যায় যে, সে পরিচয় তাঁর বিন্দুমাত্র ছিল না, অথবা দৈবক্রমে থাকলেও তিনি ইচ্ছাকৃতভাবে সে পরিচয় আজ গোপন করছেন। (খ) কংগ্রেস ও মুসলিম লীগের ভয়ে কম্পমান* শ্রী মণি সিংহ কংগ্রেস-লীগের তৎকালীন প্রভাব ও জনপ্রিয়তার যুগে তেভাগা সংগ্রামকে ‘ক্ষমতা দখলের সংগ্রামের পথে চালনা করার চিন্তাকে পর্যন্ত বাতুলতা আখ্যা দিয়ে বলেছেন যে, ‘কৃষকসভা সে পাগলামির পথে যায় নাই।’ শ্ৰী মণি সিংহ-এর মতে ‘বাস্তবজ্ঞানসম্পন্ন ব্যক্তি সে ‘পাগলামির পথে’ যায়নি তা শ্ৰী সিংহ-এর নিজের উক্তি থেকেই প্রমাণিত হচ্ছে। কিন্তু কৃষকসভা যে সে পাগলামির পথ ধরার জন্যে আহ্বান জানিয়েছিলেন সেটা পূর্বেও উল্লেখ করেছি। কংগ্রেস-লীগের প্রভাব, জনপ্রিয়তা ও বিরোধিতার মুখে কৃষকসভা শ্রমিক-কৃষক-মধ্যবিত্ত জনগণের কাছে সাম্রাজ্যবাদ-বিরোধী যুদ্ধকে নিজেদের অর্থনৈতিক সংগ্রামের মাধ্যমে এবং অনেক ক্ষেত্রে তাকে উত্তীর্ণ হয়েও জোরদার করার আহ্বান জানিয়ে যে বাস্তব জ্ঞান ও সাহসিকতার পরিচয় দিয়েছিলো তাকে সরাসরি অস্বীকার করে, তাকে ‘বাতুলতা’ ‘পাগলামি’ ইত্যাদি আখ্যা দিয়ে কৃষকসভার বিরুদ্ধে কুৎসা রটনা করে তার কৃতিত্বকে খর্ব করেছে কে, আমি না শ্রী মণি সিংহ-এর মত জমিদার শ্রেণী থেকে আগত ‘বাস্তব জ্ঞানসম্পন্ন’ কৃষক নেতা, সেটা এক্ষেত্রে অবশ্যই একটা বিচার্য বিষয় (গ) শ্রী মণি সিংহ বলছেন, কমিউনিস্ট পার্টি ও কৃষকসভা ‘তেভাগা আন্দোলনকে মূলতঃ সামন্তবাদ-বিরোধী সংগ্রামরূপেই পরিচালিত করিয়াছিল। কোন ঔপনিবেশিক অথবা আধা-ঔপনিবেশিক দেশে কোন আন্দোলনকে ‘মূলতঃ’ সামন্তবাদ- বিরোধী সংগ্রাম হিসেবে পরিচালনা করে যে, তার দ্বারা সামন্তবাদকে উচ্ছেদ করা যায় না, সে উদ্দেশ্য সাধনের জন্যে প্রাথমিক সংগ্রাম যে শ্রেণী সংগ্রামকে বিস্মৃত না হয়ে সাম্রাজ্যবাদের বিরুদ্ধেই করতে হয়, একথা পণ্ডিতপ্রবর শ্রী মণি সিংহ যে মোটেই জানেন না অথবা জানতে চান না একথা বলাই বাহুল্য। তাঁর নিজের বক্তব্য এবং স্বীকৃতি থেকেই স্পষ্ট বোঝা যাচ্ছে, তিনি নিজের এলাকায় কৃষক সংগ্রামকে কিভাবে পরিচালনা করেছিলেন। কৃষক সংগ্রামকে, হাজংদের সংগ্রামকে, সাম্রাজ্যবাদ-বিরোধী সংগ্রামের দিকে এগিয়ে নিতে তৎকালীন কৃষকসভার ব্যর্থতার জন্যে শ্রী মণি সিংহ-এর মতো জমিদার শ্রেণী থেকে আগত নেতাদের ‘বাস্তববাদী কৌশল’ (সামন্তবাদ-বিরোধী সংগ্রামে সাম্রাজ্যবাদ-বিরোধী সংগ্রাম থেকে বিচ্ছিন্ন করে রাখার প্রচেষ্টার মধ্যে যে কৌশলের সর্বোচ্চ অভিব্যক্তি) যে কতখানি দায়ী ছিলো শ্রী মণি সিংহ-এর সুস্পষ্ট বক্তব্য তারই একটি অভ্রান্ত প্রমাণ। সামন্তবাদ-বিরোধী সংগ্রামের বিকাশ একমাত্র সাম্রাজ্যবাদ-বিরোধী সংগ্রামের মধ্যেই সম্ভব। বৃটিশ সাম্রাজ্যবাদ- বিরোধী সংগ্রামের বাস্তব প্রয়োজনীয়তা এবং সম্ভাব্যতাকে কার্যক্ষেত্রে অস্বীকার করে এই ধরনের কৃষক নেতারা যে কৃষক সংগ্রামের বিকাশের ক্ষেত্রে কি ধরনের বাধা সৃষ্টি করেছিলেন, জমিদার ও মধ্যশ্রেণীর প্রতিনিধিরূপে অতিশয় চাতুর্যের সাথে কিভাগে কৃষক আন্দোলনের পৃষ্ঠদেশে ছুরিকাঘাত করেছিলেন, সে কথার উল্লেখ যে শ্রী মণি সিংহ-এর মতো বিপ্লবীর বিরুদ্ধে ‘কুৎসা রটনা’ অথবা তাঁর ‘ছিদ্রান্বেষণ’ নয়, তার প্রমাণ মণিবাবু নিজেই হাজির করেছেন।
[* শ্রী মণি সিং এবং তাঁর দলভুক্ত লোকদের এই ধরনের কাঁপুনি আজ পর্যন্ত থামেনি। এখনো আওয়ামী লীগকে কংগ্রেস লীগের স্থলাভিষিক্ত করে তাঁরা বলছেন জনগণের ওপর আওয়ামী লীগের যে প্রভাব তাতে করে এই বাস্তব অবস্থার পরিপ্রেক্ষিতে শ্রমিক-কৃষকদেরকে ‘ক্ষমতা দখলের সংগ্রামের পথে চালনা করার চিন্তাও বাতুলতা মাত্র। সে পথে পা বাড়ানো পাগলামিরই নামান্তর!]
আমার উপরোক্ত ধারণাগুলি ব্যক্ত করার পর এবার উল্লেখ করা দরকার যে, ‘তেভাগা সংগ্ৰাম নামে স্মারক গ্রন্থটির মুখবন্ধে ভারতীয় কমিউনিস্ট পার্টির পশ্চিম বাঙলা রাজ্য কমিটির সম্পাদক শ্রী গোপাল বন্দোপাধ্যায় তেভাগা সংগ্রামের মূল চরিত্র নিম্নলিখিত ভাষায় বর্ণনা করেছেন : ‘১৯৪৬-৪৭ সালে অবিভক্ত বাঙলাদেশে তেভাগার লড়াই হয়েছিল। শ্রমিক শ্রেণীর পার্টি কমিউনিস্ট পার্টির নেতৃত্বে সেই লড়াই ছিল একদিকে সাম্রাজ্যবাদ-বিরোধী স্বাধীনতার সংগ্রাম এবং তারই সঙ্গে সাম্রাজ্যবাদ-সৃষ্ট জমিদারী প্রথার বিরুদ্ধে গ্রামের গরীবদের সামন্ততন্ত্র-বিরোধী প্রচণ্ড অভিযান’। এ বর্ণনা যে শ্রী মণি সিংহ-এর বক্তব্যের ক্ষেত্রে আদৌ সহায়ক নয়, উপরন্তু সে বক্তব্যের সম্পূর্ণ বিরোধী সে কথা বলাই বাহুল্য! এবার শ্রীমণি সিংহ-এর নিজের প্রবন্ধটির নীচে উদ্ধৃত অংশটি বিচার করা যাক :
ময়মনসিংহ জেলার কৃষক আন্দোলনের মূল ভিত্তি ছিলো টংক আন্দোলন, যার লক্ষ্য ছিল টংক প্রথার উচ্ছেদ। ময়মনসিংহ জেলার উত্তরে গারো পাহাড়ের পাদদেশে পূর্বে ও পশ্চিমে ইহার বিস্তার ছিল ৭০ মাইল। মুসলিম গ্রাম দশাল হইতে ১৯৩৭ সালের ডিসেম্বর মাসে এই আন্দোলন শুরু হয়। কয়েকটি পর্যায়ে এই আন্দোলন চলিয়া অবশেষে ১৯৫০ সালে জমিদারী দখল আইনের মাধ্যমে টংক প্রথা উচ্ছেদ হয় – আন্দোলনের হয় সমাপ্তি। এই সংগ্রামে ৬০ জন মেয়ে-পুরুষ হাজং, ডালু কৃষক শহীদ হন। বিচিত্র এই আন্দোলন, মহান তার আবেগ। সাম্রাজ্যবাদ আর সামন্তবাদ উচ্ছেদের দৃঢ় সংকল্প লইয়া কৃষক বধূ-মাতা- কন্যা ও সন্তানেরা সংগ্রামে আগাইয়া আসেন। এই আন্দোলনে যাঁহারা শহীদ হইয়াছেন তাঁহাদের অধিকাংশেরই কোন টংক জমি ছিল না। দেশপ্রেমের এই অমর কাহিনী আজ দেশবাসী অধিকাংশেরই অজানা।[৮]
শ্রী মণি সিংহ-এর নিজের লেখা থেকেই এখানে দেখা যাচ্ছে যে, তাঁর এলাকার টংক আন্দোলনে কৃষক বধূ-মাতা-কন্যা ও সন্তানেরা ‘সাম্রাজ্যবাদ আর সামন্তবাদ’ উচ্ছেদের দৃঢ় সংকল্প নিয়ে এগিয়ে আসেন এবং যাঁরা শহীদ হন তাঁদের অধিকাংশেরই কোন টংক জমি ছিল না অর্থাৎ তাঁরা দেশপ্রেম ও সাম্রাজ্যবাদ বিরোধিতার দ্বারা উদ্বুদ্ধ হয়ে, অর্থনৈতিক সংগ্রামের পরিধি উত্তীর্ণ হয়ে বৃটিশ সাম্রাজ্যবাদ-বিরোধী রাজনৈতিক সংগ্রামে নিজেদের জীবন উৎসর্গ করেন। সামন্তবাদ-বিরোধী কৃষক আন্দোলনে এটাই ঘটে থাকে। সামন্তবাদ- বিরোধী অর্থনৈতিক সংগ্রাম বিকাশ লাভ করে এভাবেই সাম্রাজ্যবাদ-বিরোধী রাজনৈতিক আন্দোলনের জন্মদান করে এবং তার সাথে একাত্ম হয়ে যায়।
শ্রী মণি সিংহ-এর এলাকাতেও অনিবার্য ঐতিহাসিক নিয়মে যে তাই ঘটেছিলো সে কথা তিনি নিজের স্মৃতিকথায় অস্বীকার করতে তো পারেননি, উপরন্তু তার আবেগকে ‘মহান’ আখ্যা দিয়ে শহীদ কৃষকদের দেশপ্রেমের প্রশংসা করেছেন!
ব্যক্তিগত অভিজ্ঞতার এই বর্ণনা এবং আমার ওপর তাঁর উপরোল্লিখিত আক্রমণ, এই দুই যে একটু বেসুরো তা যে কোন সচেতন ব্যক্তির কাছেই ধরা পড়বে। কারণ তেভাগা আন্দোলনের সাম্রাজ্যবাদ-বিরোধী চরিত্রের উল্লেখের জন্যে আমাকে ‘বাতুল’, ‘পাগল’, ‘অজ্ঞ’ ইত্যাদি আখ্যায় যিনি ভূষিত করছেন, টংক আন্দোলনে অংশগ্রহণকারী কৃষকদের সাম্রাজ্যবাদ বিরোধিতাকে একই প্রবন্ধে সেই তিনি যখন আবার ‘মহান’ ও ‘দেশপ্রেমমূলক’ বলে বর্ণনা করছেন তখন এই দুই ধরনের উক্তির অসামঞ্জস্য সহজেই চোখে পড়ার কথা। আসল কথা হলো, তেভাগা আন্দোলনের চরিত্র বর্ণনার ক্ষেত্রে মণিবাবুর বিজ্ঞতা ও বিদ্যের দৌড় দেখা গেল। এতখানি চিন্তাশীল না হলে একই প্রবন্ধে কৃষক আন্দোলনের সাম্রাজ্যবাদী চরিত্র সম্পর্কে এ দুই ধরনের পরস্পর-বিরোধী বক্তব্য উপস্থিত করা সত্যিই অসম্ভব! এজন্যে পুরো প্রবন্ধটিতেই ‘তত্ত্বগতভাবে’ যা কিছু তিনি বলতে গেছেন সেগুলি আবোলতাবোল ব্যতীত আর কিছু নয়। তার মধ্যে না আছে কোন সামঞ্জস্য, না আছে কোন বিদ্যেবুদ্ধির পরিচয়।
এতক্ষণ তো গেল তেভাগা আন্দোলনের সাম্রাজ্যবাদ-বিরোধী চরিত্র সম্পর্কে আলোচনা। এবার মধ্যশ্রেণী থেকে আগত কিছু কর্মীদের সম্পর্কে আমার মন্তব্যের যে সমালোচনা শ্রী মণি সিংহ তাঁর প্রবন্ধটিতে করেছেন সে প্রসঙ্গে আসা যাক।
‘অনেক সময় বাস্তবক্ষেত্রে দেখা যায় যে, কৃষকরা যেখানে সংগ্রামের জন্য প্রস্তুত, সেখানে মধ্যশ্রেণী থেকে আগত অনেক নেতা ও কর্মী কৃষকদেরকে সংগ্রামের পথ থেকে সুকৌশলে সরিয়ে নেওয়ার চেষ্টায় নিযুক্ত থেকেছেন। এঁদের মধ্যে অনেকে সে সময় তেভাগা আন্দোলনের বিরুদ্ধে বক্তব্য উপস্থিত করতে গিয়ে বলেন যে, কৃষকরা অবিপ্লবী শ্রেণী, শ্রমিকরা হলো আসল বিপ্লবী। কাজেই কৃষক আন্দোলনের পরিবর্তে পার্টির উচিত শ্রমিক আন্দোলনেই সর্বশক্তি নিয়োগ করা।’- আমার এই বক্তব্য সম্পর্কে মণিবাবু যা বলেছেন তা হলো এই: … মধ্যশ্রেণী হইতে আগত অনেক নেতা ও কর্মী সুকৌশলে কৃষকদের সংগ্রামের পথ হইতে সরাইয়া নেওয়ার চেষ্টা করিয়াছে, প্রভৃতি যেসব মন্তব্য উমর সাহেব করিয়াছে সেগুলি হইল উদ্ভট, মনগড়া ও কুৎসা। তেভাগা সংগ্রামের নেতা ও কর্মীরা ছিলেন সত্যিকারের দেশপ্রেমিক, নিষ্ঠাবান ও ত্যাগী কর্মী ও নেতা। তাঁহারা ব্যক্তিগত স্বার্থ তুচ্ছ করিয়া কৃষকদের সাথে থাকিয়া সংগ্রাম করিয়া গিয়াছেন ও বহু নির্যাতন ভোগ করিয়াছেন। এই সব দেশপ্রেমিকের বিরুদ্ধে উমর সাহেবের ঐসব কুৎসা তাঁহার অন্ধ কমিউনিষ্ট-বিদ্বেষের পরিচায়ক’।[৯]
এমনভাবে শ্রী সিংহ এখানে তাঁর সমালোচনা উপস্থিত করেছেন যেন কমিউনিস্ট পার্টি ও কৃষকসভার সমস্ত কর্মী ও নেতাদেরকে এমন কি অধিকাংশকে আমি সমালোচনার উপলক্ষ্য করেছি। পশ্চিম বাঙলায় প্রকাশিত তাঁর এই প্রবন্ধটিতে তিনি অতি নিলজ্জভাবে একটি সুযোগ গ্রহণ করেছেন। পশ্চিম বাঙলায় বইটি প্রকাশিত হয়নি এবং পশ্চিম বাঙলার পাঠকরা বইটি পড়ার সুযোগ আজ পর্যন্ত পাননি। কাজেই এ ধরনের বানোয়াট বক্তব্যের মাধ্যমে আমার বক্তব্যসমূহকে বিকৃত করে তাঁদের কাছে আমার চরিত্র হননের অপচেষ্টাই তিনি করেছেন।
যাই হোক, আমি এখানে উল্লেখ করতে চাই যে, মধ্যশ্রেণী থেকে আগত কর্মী ও নেতাদের সম্পর্কে সাধারণভাবে যে উপরোক্ত সমালোচনামূলক মন্তব্য আমি করিনি তা আমার বইয়ে যে কোন পাঠকের কাছে সুস্পষ্ট হবে। তাছাড়া কিছুসংখ্যক মধ্যশ্রেণী থেকে আগত কর্মীদের সম্পর্কে যে মন্তব্য করেছি সেটাও ‘উদ্ভট’, ‘মনগড়া কথা’ অথবা ‘কুৎসা’ নয়। উপরন্তু তা বহু কৃষক নেতা ও কর্মীদের সাথে সাক্ষাৎ আলোচনার ফল। শুধু তাই নয় আমার উপরোক্ত বক্তব্যটি যে প্রকাশিত তথ্য থেকে নেওয়া হয়েছে সে তথ্যও আমি আমার মন্তব্যের পাশেই একটি পশ্চাদটিকার দ্বারা নির্দেশ করেছি। মণিবাবু যদি একটু বুদ্ধির ব্যবহার করে সেই পশ্চাদটিকাটিকে লক্ষ্য করতেন তাহলে দেখতেন যে, সেই তথ্য শ্রী জিতেন ঘোষের ‘গরাদের আড়াল থেকে’ নামক পুস্তকের ১৩৩ পৃষ্ঠা থেকে সংগৃহীত। জিতেনবাবু সেখানে যা বলেছেন তা নীচে উদ্ধৃত হলো :
কৃষকের তেভাগা আন্দোলনের সময় কৃষকসভারই কতিপয় কর্মী আপত্তি তুলেছিলেন এই বলে যে, কৃষকরা অবিপ্লবী শ্রেণী, শ্রমিকরাই বিপ্লবী শ্রেণী। কাজেই কৃষক আন্দোলন নয়, মজুর সংগঠন এবং আন্দোলনই গড়ে তোলা উচিত।
মধ্যবিত্ত শ্রেণীর স্বার্থের সাথে কৃষক শ্রেণীর রয়েছে এক চিরসংঘাত। কৃষক আন্দোলন জমিদার-জোতদার শ্রেণীর স্বার্থে যেমন আঘাত করে, তেমনি তা আবার আঘাত হানে মধ্যবিত্ত শ্রেণীর স্বার্থেও। কৃষকের তেভাগা আন্দোলন তাঁদেরই স্বার্থে আঘাত হেনেছে, শ্রমিক আন্দোলন তা এখনও করেনি বলেই ঐ সমস্ত মধ্যবিত্ত কর্মীরা কৃষক আন্দোলনের পরিবর্তে শুধুমাত্র মজুর আন্দোলনের জিগির তুলেছিলেন। বড় বড় কথার আড়ালে নিজেদের দুর্বলতাই ঢেকে রাখতে চেয়েছিলেন, তা না হলে, তাঁরা যদি রাজনৈতিকভাবে সচেতন ও বিপ্লবী ধারা সম্বন্ধে ওয়াকিবহাল হতেন, তাহলে কৃষক সংখ্যাগরিষ্ঠ দেশে গণতান্ত্রিক আন্দোলনে কৃষক শ্রেণীর যে বিশেষ ভূমিকা রয়েছে এবং প্রয়োজন রয়েছে তাঁদের সংগঠিত শ্রেণী আন্দোলনের, তা বুঝতে তো কোন কষ্ট হবারই কথা ছিল না।[১০]
আমি যাদের সাথে সাক্ষাৎ আলাপ করেছি তাদের কথা বাদ দিয়েও এবার পাঠকরা (এবং মনিবাবু নিজেও) শ্রী জিতেন ঘোষের উপরোক্ত বক্তব্যের সাথে আমার বক্তব্য মিলিয়ে দেখতে পারেন। সেটা করলে তাঁরা দেখবেন যে, দুই বক্তব্যই প্রায় হুবহু এক। আমরা সকলেই জানি জিতেনবাবু বাঙলাদেশের একজন বিখ্যাত কৃষক নেতা এবং এখন তিনি বাঙলাদেশ কমিউনিস্ট পার্টিতেই আছেন। যে বক্তব্য উপস্থিত করার জন্য আমি মনগড়া কথা বোলনেওয়ালা, কুৎসাকার, অন্ধ কমিউনিস্ট বিদ্বেষী ইত্যাদি আখ্যায় মণিবাবুর দ্বারা ভূষিত হলাম সেই একই বক্তব্য ১৯৭০ সালে প্রকাশিত একটি পুস্তকে লিপিবদ্ধ করার পরও শ্রী জিতেন ঘোষ কিভাবে একজন কমিউনিস্ট ও দেশপ্রেমিক হিসেবে এখনো তাঁদের পার্টিতে অবস্থান করছেন? বুদ্ধির ব্যবহারে অসমর্থ হয়ে একদিকে যেমন শ্রীমণি সিংহ আমার পশ্চাদটিকাটি লক্ষ্য করেননি তেমনি পড়াশোনার প্রতি সাধারণভাবে আগ্রহের নিতান্ত অভাবের জন্যে তাঁদের নিজেদের পার্টির মানুষ জিতেনবাবুর লেখা বইটিও তিনি পড়ে দেখেননি। বইটি যদি তিনি পড়তেন, তাহলে আমার প্রতি বিশেষণ প্রয়োগের ক্ষেত্রে হয় তিনি কিছুটা সংযত হতেন, নতুবা বাঙলাদেশ কমিউনিস্ট পার্টির সভাপতির ক্ষমতাবলে জিতেনবাবুকে ‘অন্ধ কমিউনিস্ট বিদ্বেষী’ হিসেবে পার্টি থেকে বহিষ্কার করতেন।
মধ্যশ্রেণী থেকে আগত কর্মী ও নেতাদের সম্পর্কে নানা সমালোচনামূলক মন্তব্য অনেকেই করছেন এবং তার যথেষ্ট সংগত কারণও ছিলো। এ প্রশ্নটির আলোচনা বর্তমান পরিস্থিতিতেও গুরুত্বপূর্ণ। এজন্যে তেভাগা আন্দোলনে মধ্যবিত্তের অবস্থান সম্পর্কে সংক্ষেপে কিছু উল্লেখ করা দরকার। এক্ষেত্রে শ্রী মণি সিংহ-এর সমালোচনার পরিপ্রেক্ষিতে তৎকালীন অবিভক্ত বাঙলার কমিউনিস্ট পার্টি সম্পাদক ভবানী সেন এবং কৃষক নেতা কৃষ্ণবিনোদ রায়ের বক্তব্যই উদ্ধৃত করছি। কারণ তাঁরা যে শুধু তৎকালীন কমিউনিস্ট পার্টির নেতা ছিলেন তা নয়, তাঁরা পরবর্তীকালে পার্টি ভাগের পর ভারতীয় কমিউনিস্ট পার্টিরও (CPI) নেতা হিসেবে অধিষ্ঠিত থেকেছেন।*
[* শ্রীভবানী সেন মৃত্যুর পূর্ব পর্যন্ত CPI-এর নেতৃস্থানে অধিষ্ঠিত ছিলেন। শ্রীকৃষ্ণবিনোদ রায় এখনো CPI-এর সাথে যুক্ত।]
কমিউনিস্ট পার্টির ইংরেজী মাসিকপত্র কমিউনিস্ট- এ ১৯৪৭ সালে প্রকাশিত ‘বাঙলায় তেভাগা আন্দোলন’ নামক একটি প্রবন্ধে তেভাগা আন্দোলনের ব্যর্থতা প্রসঙ্গে সাধারণ মধ্যশ্রেণীর অবস্থান সম্পর্কে ভবানী সেন বলেন:
কৃষকদের পক্ষে গণতান্ত্রিক মধ্যবিত্ত শ্রেণীগুলির সমর্থন আদায় করে আনা ছিল আমাদের দায়িত্ব। কিন্তু মধ্যবিত্তরা আন্দোলনে আতংকিত হয়ে পড়ল; কারণ এদের অনেকেই গরীব ও ক্ষুদ্র জোতদার, যারা এই ব্যবস্থাটা উচ্ছেদ করার সঙ্গে সঙ্গে তাদের কর্মসংস্থানের নূতন পথ উন্মুক্ত করা না হলে তারা শেষ হয়ে যাবে। …. মধ্যবিত্ত শ্রেণী আন্দোলনটাকে ভুলভাবে দেখেছিল তার নিজের বিরুদ্ধে পরিচালিত এক কৃষক যুদ্ধ হিসেবে। এটাই আমলাতন্ত্রকে গ্রামে গ্রামে সশস্ত্র বাহিনী মোতায়েনের সুযোগ করে দিয়েছিল। নির্দয় পুলিশী নিপীড়ন সম্ভব করে তোলার পেছনে বৃহত্তর একক কারণ ছিল আন্দোলন থেকে মধ্যবিত্ত শ্রেণীর বিচ্ছিন্নতা।[১১]
সাধারণভাবে মধ্যশ্রেণীর এই অবস্থানের জন্যে মধ্যশ্রেণী থেকে আগত কৃষকসভা ও কমিউনিস্ট পার্টি কর্মীদের এমনকি কোন কোন ক্ষেত্রে নেতাদের মধ্যেও তার প্রভাব প্রতিফলিত হবে না এটা স্বতঃসিদ্ধভাবে ধরে নেওয়া যে, মধ্যশ্রেণীর চরিত্র ও তৎকালীন পার্টি সংগঠন সম্পর্কে একটা চরম অজ্ঞতার পরিচায়ক একথা শ্রী মণি সিংহ-এর একেবারেই মনে না হওয়ায় তিনি জমিদার ও মধ্যশ্রেণী থেকে আগত সমস্ত কৃষকসভা ও কমিউনিস্ট পার্টি সদস্যকে মধ্যশ্রেণী ও সামন্ত প্রভাবমুক্ত বলে ধরে নিয়ে যে সরলতার পরিচয় দিয়েছেন তা নিঃসন্দেহে পাণ্ডিত্যের বিপরীত। এজন্যে ‘বাস্তব জ্ঞান সম্পন্ন’ মণি সিংহ মধ্যবিত্ত পরিবারসমূহ থেকে আগত কর্মী ও নেতাদের বিচ্যুতির সম্ভাবনাকে যেভাবে উড়িয়ে দিতে চেয়েছেন অন্যদের পক্ষে সেটা সম্ভব হয়নি। কাজেই আন্দোলনের ব্যর্থতার ক্ষেত্রে তাঁরা প্রায় প্রত্যেকেই মধ্যশ্রেণীর অবস্থানের এই প্রশ্নটি আলোচনা করেছেন।
শ্রী কৃষ্ণবিনোদ রায় তেভাগা আন্দোলনের ব্যর্থতার প্রশ্নটিকে সাধারণভাবে আলোচনা করতে গিয়ে বলেছেন, ‘তেভাগার লড়াইয়ের ব্যর্থতাও কম নয়। তখন আমরা তেভাগার দাবীকে প্রতিষ্ঠিত করতে পারিনি। কিন্তু এখানে আমার মনে হয়, আমাদের কৃষকসভার সংগঠন আরও প্রসারিত ও ব্যপ্ত করতে পারিনি, কমিউনিস্ট পার্টি জাতীয় বৃহৎ পার্টির শক্তি অর্জন করতে পারেনি এটাই তেভাগা আন্দোলনের ব্যর্থতার প্রধান কারণ। এই দুর্বলতাই পরিস্ফুট হয়েছে দুদিক থেকে: (ক) শ্রমিকশ্রেণী প্রত্যক্ষ নেতৃত্ব এই আন্দোলনে দিতে পারেনি। (খ) নিম্ন-মধ্যবিত্তরা গণ-রাজনৈতিক প্রগতিশীল ও জাতীয় মুক্তি আন্দোলনে খুব সক্রিয় হলেও তেভাগা সংগ্রামে তাঁরা বিরুদ্ধে বা বড়জোর দ্বিধাগ্রস্তদের দলে ছিলেন।[১২] শ্রী কৃষ্ণবিনোদ রায়ের এই সব বক্তব্য যে আমার সমালোচনারই অনুরূপ তা সহজেই লক্ষণীয়। মধ্যবিত্তদের প্রশ্নটিকে আরও একটু বিশদভাবে উল্লেখ করে তিনি বলছেন, “গরীব মধ্যবিত্ত জনগণ অকৃষক। তাঁরা গণতান্ত্রিক আন্দোলনে ও জাতীয় মুক্তি সংগ্রামে নিৰ্ভীক যোদ্ধা। কিন্তু এঁদের গণতান্ত্রিক ও সাম্রাজ্যবাদ-বিরোধী চেতনা থাকলেও সামন্তবাদ-বিরোধী চেতনা দুর্বল ছিল। পক্ষান্তরে তেভাগা আন্দোলনের নেতাদের অবশ্য করণীয় কাজ ছিল এই গণতান্ত্রিক চেতনাসম্পন্ন মানুষদের সমর্থন ও সহযোগিতা যাতে পাওয়া যায় তার জন্য প্রচেষ্টা করা, একটা পারস্পরিক সমঝোতায় আসবার চেষ্টা করা। এই প্রচেষ্টায় ঘাটতি ছিল। ‘তেভাগার লড়াই’ পুস্তিকায় অবশ্য এ বিষয়ে পরিষ্কার নির্দেশ দেওয়া ছিল। তা সত্ত্বেও আন্দোলনের ক্ষেত্রে কর্মী ও নেতাদের মধ্যে এই নীতিটি দৃঢ়ভাবে প্রয়োগের ব্যাপারে একটা দ্বিধা ও ভীরুতা ছিল।’[১৩] শুধু মধ্যশ্রেণী নয়, মধ্যশ্রেণী থেকে আগত নেতা ও কর্মীদের শ্রেণীগত দুর্বলতা সম্পর্কে শ্রী কৃষ্ণ বিনোদ রায়ের এই মন্তব্যও যে আমারই মন্তব্যের অনুরূপ এবং শ্রীমণি সিংহ-এর ধারণাও মন্তব্যের বিপরীত সে কথা বলাই বাহুল্য।
মধ্যবিত্ত পরিবার থেকে আগত কিছুসংখ্যক কর্মীদের দ্বিধা-দ্বন্দ্বের সমালোচনা করলেও সাধারণভাবে তাঁদের ভূমিকা সম্পর্কে আমি আমার বইটিতে যা বলেছি তা হলো এই, ‘তেভাগা আন্দোলনের সময় জোতদাররা মধ্যশ্রেণীর সাথে কৃষকদের দ্বন্দ্ব সৃষ্টি এবং ক্ষেত্রবিশেষে তাকে বাড়িয়ে তোলার অনেক চেষ্টা করে। মধ্যবিত্তের স্বার্থ তেভাগা দ্বারা কিছুটা ক্ষুণ্ণ হওয়ার সম্ভাবনার ফলে জোতদারদের এই প্রচেষ্টা অনেক ক্ষেত্রে সফল হয়।[১৪]
মধ্যবিত্তদের সাথে কৃষকদের যে কোন মৌলিক স্বার্থগত বিরোধ নেই, উপরন্তু তারা উভয়েই যে জোতদার, মহাজন, সরকারী আমলা এবং সাম্রাজ্যবাদের দ্বারা সমানভাবে শোষিত, এ কথা কৃষকসভার পক্ষ থেকে প্রচার করা হয়। অফিসের কেরানী, ছোট দোকানদার, এমনকি জমিদারদের অল্প বেতনভোগী নায়েব-গোমস্তারা পর্যন্ত কিভাবে এই শোষণের দ্বারা অহরহ জর্জরিত হচ্ছে কৃষকসভার কর্মীরা তারও অনেক দৃষ্টান্ত দিয়ে মধ্যবিত্তদেরকে তেভাগা আন্দোলনের প্রতি সহানুভূতিসম্পন্ন করে তোলার চেষ্টা করেন এবং তাঁদেরকে অনেক ক্ষেত্রে আন্দোলনের পথে টেনে আনতেও সক্ষম হন।[১৫]
তেভাগা আন্দোলনকে বিশ্লেষণ করতে গিয়ে প্রত্যেকই তার সাফল্য ও ব্যর্থতা এই দুই দিকই, অন্যত্র তো বটেই, এমন কি উল্লেখিত স্মারক গ্রন্থটিতেও আলোচনা করেছেন। শুধু তাই নয়, শ্রী মণি সিংহ নিজেও আপন যোগ্যতা অনুযায়ী সে কাজ করতে চেষ্টা করেছেন। আমিও বিস্তারিতভাবে তেভাগা আন্দোলন সম্পর্কে আলোচনার পর অতি সংক্ষিপ্তভাবে তার কতকগুলি ত্রুটি-বিচ্যুতি ও ব্যর্থতার কারণ সঙ্গতভাবেই আলোচনা করেছি। ‘কিন্তু বাঙলাদেশে এমন লোকও আছেন যাঁহারা কমিউনিস্ট পার্টির ঐ অবদান স্বীকার করার চাইতে পার্টির ত্রুটি খুঁজিতে ব্যস্ত’ আমার এই আলোচনা সম্পর্কে এই ধরনের উক্তি যে কত বড় নির্লজ্জ অসাধুতা তা আমার বইটির যে কোন পাঠকই উপলব্ধি করবেন। শুধু তাই নয়, এক্ষেত্রে কুৎসার আশ্রয় কে নিয়েছে আমি না মণিবাবুর মতো কৃষক দরদী বিপ্লবী সেটাও বোঝার কোন অসুবিধে হবে না।
শ্রী মণি সিংহ-এর লিখিত প্রবন্ধটি সম্পর্কে আরও অনেক গুরুতর প্রশ্ন উত্থাপন করা যেতে পারে। কিন্তু এক্ষেত্রে একটা বিষয় উল্লেখ করে আম র বইটি সম্পর্কে মণিবাবুর ‘জ্ঞানগর্ভ সমালোচনার জবাব এখানেই শেষ করবো। ঊনিশ শতকের প্রথমার্ধের বাংলা ভাষার ‘অভিভাবক’ শাস্ত্রানুগত পণ্ডিতদের সাথে ঈশ্বরচন্দ্র বিদ্যাসাগরের তুলনা করে রবীন্দ্রনাথ বলেছিলেন, গ্রাম্য পাণ্ডিত্য এবং গ্রাম্য বর্বরতা, উভয়ের হস্ত হইতে উদ্ধার করিয়া তিনি ইহাকে (অর্থাৎ বাংলা ভাষাকে – ব. উ.) পৃথিবীর ভদ্রসভার উপযোগী আর্য ভাষারূপে গঠিত করিয়া গিয়াছেন।[১৬ শ্রী মণি সিংহ-এর মতো ‘মার্কসবাদী পণ্ডিত ও কৃষক নেতাদের সম্পর্কেও রবীন্দ্রনাথের ভাষায় এ কথা বলা চলে যে, এই ধরনের লোকদের গ্রাম্য পাণ্ডিত্য ও গ্রাম্য বর্বরতার হাত থেকে কমিউনিস্ট তত্ত্ব এবং কর্মপদ্ধতি এই উভয়কেই যতদিন পর্যন্ত না সম্পূর্ণভাবে উদ্ধার করা হচ্ছে ততদিন এদেশের কমিউনিস্ট আন্দোলনের মূল প্রতিবন্ধকতাগুলি নির্মূল ও দূরীভূত করে এদেশে কোন সত্যিকার সমাজতান্ত্রিক বিপ্লবকে সফল করা কোনমতেই সম্ভব নয়।

মোগল ভূমি রাজস্ব ব্যবস্থায় মধ্যস্বত্ব ভোগীর কোন স্থান ছিলো না। কারণ সে ব্যবস্থা অনুযায়ী সরকার প্রত্যেক গ্রামে গ্রামে মাতব্বরের সহায়তায় কৃষকদের সাথে সরাসরি যোগাযোগ রক্ষা করতো। এজন্য মোঘল ভূমি রাজস্ব ব্যবস্থা কোন বংশানুক্রমিক জমিদারী স্বত্বের জন্ম দেয়নি এবং জমির ওপর দখলী স্বত্বের ভিত্তিতে মোগল আমলে কোন অভিজাত শ্রেণী গড়ে ওঠারও কোন ব্যবস্থা ছিলো না।
তবে মোগল ভূমি রাজস্ব নীতির এই কাঠামো সত্ত্বেও তার মধ্যে কিছু কিছু ব্যতিক্রমও থাকতো। প্রথমত অনেক হিন্দু রাজারা নিজেদের এলাকাকে এমন স্বাধীনভাবে শাসন ও নিয়ন্ত্রণ করতেন যে তাঁদের থেকে একটা বাৎসরিক কর আদায় ব্যতীত কেন্দ্রীয় মোগল সরকারের আর করার কিছু থাকতো না। কাজেই এই রাজারা কৃষকদের থেকে নিজেদের এজেন্টদের মাধ্যমে রাজস্ব আদায় করতেন এবং নির্দিষ্ট পরিমাণ কর কেন্দ্রীয় সরকারের কাছে পাঠিয়ে দিয়ে নিশ্চিন্ত থাকতেন। দ্বিতীয়ত, অনেক সময় মোগল সরকার নিজেদের কর্মচারীদেরকে মাসিক অথবা বাৎসরিক মাইনে নগদ টাকায় না দিয়ে তাদেরকে এক একটি এলাকার রাজস্ব আদায়ের অধিকার দান করতো। এইভাবেই এই মোগল কর্মচারীরা রাজস্ব আদায়ের ক্ষেত্রে সরকারী তত্ত্বাবধান সত্ত্বেও স্বাধীনভাবে নিজ নিজ নির্দিষ্ট এলাকায় রাজস্ব আদায় করে যেতো। তৃতীয়ত, কোন কোন ক্ষেত্রে কেন্দ্রীয় সরকার গ্রাম্য মাতব্বরদের ওপর নির্ভর না করেই সরাসরিভাবে নিজেদের কর্মচারীদের মাধ্যমে কৃষকদের উৎপন্ন ফসলের হিসাব দেখাশোনা করতো এবং তাদের থেকে নির্দিষ্ট পরিমাণ রাজস্ব আদায় করে কেন্দ্রীয় কোষাগারে জমা দিতো।
উপরোক্ত তিন ধরনের ব্যবস্থার ফলে ভূমি ব্যবস্থার সাধারণ কাঠামোর মধ্যে কিছু কিছু ব্যতিক্রম দেখা দিলেও আইনত এবং কার্যত জমির ওপর রাষ্ট্র অথবা জমিদার জাতীয় কোন শ্রেণীর দখলী স্বত্ব মোগল আমলে ছিলো না। জমির সত্যিকার মালিক তখন ছিলো তারাই যারা নিজেরা গ্রামে কৃষিকার্যের দ্বারা জমিতে ফসল উৎপাদন করতো। কাজেই সে সময় যাদেরকে জমিদার বলা হতো তারা ছিল সরকারের রাজস্ব আদায়ের এজেন্ট মাত্র, ভূস্বামী অথবা জমির মালিক নয়।
অবশ্য মোগল সাম্রাজ্যের পতনের যুগে এই ভূমি রাজস্ব ব্যবস্থা অনেকাংশে শিথিল হয়ে পড়ে এবং তার ফলে অরাজকতা দেখা দেয়। ওপরে বর্ণিত তিন শ্রেণীর কর আদায়কারীরা কেন্দ্রীয় সরকারের দুর্বলতা এবং অক্ষমতার সুযোগ নিয়ে নিজ নিজ এলাকায় ইচ্ছামতোভাবে রাজস্ব আদায় করতে থাকে। এর ফলে কৃষকদের ওপর চারিদিক থেকে নানা ধরনের কর্মচারীদের যে ব্যাপক নির্যাতন শুরু হয় সেই প্রসঙ্গে ফরাসী পরিব্রাজক বার্ণিয়ের ঊনিশ শতকের শেষ ভাগে তাঁর ভ্রমণ বৃত্তান্তে লেখেন যে, এই সব কর্মচারীরা কৃষকদের ওপর নিরংকুশ আধিপত্য করে। কিন্তু শুধু কৃষকদের ওপর নয়, নিজেদের এলাকার অন্তর্গত নগর এবং গ্রামের কারিগর ও ব্যবসায়ীদের ওপরও তারা অকল্পনীয় নিষ্ঠুরতার সাথে এই আধিপত্যকে জারী রাখে।
১৭৬৫ খৃস্টাব্দে ইস্ট ইন্ডিয়া কোম্পানী মোগল সম্রাটের থেকে দেওয়ানী লাভ করে বাঙলাদেশে রাজস্ব আদায়ের ভারপ্রাপ্ত হয়। রাজস্ব আদায়কারী কর্মচারীদের প্রতি এক নির্দেশনামায় তাদেরকে বলে যে, রায়তদেরকে তাদের বোঝানো দরকার যে, কর বৃদ্ধি করা কোম্পানীর উদ্দেশ্য নয়। তাদের আসল উদ্দেশ্য নির্যাতনকারী ও কৃষকদের মধ্যে দাঁড়িয়ে নির্যাতনের হাত থেকে কৃষকদেরকে রক্ষা করা। কিন্তু এই রক্ষাকার্য কোম্পানীর দ্বারা তো সম্ভব হয়ইনি উপরন্তু কৃষকদের ওপর নির্যাতনের মাত্রা তাদের দেওয়ানী প্রাপ্তির পর থেকে বহুগুণে বৃদ্ধি পেতে থাকে।
এটাই স্বাভাবিক। কারণ ইস্ট ইন্ডিয়া কোম্পানী ছিলো একটি বিদেশী বাণিজ্যিক প্রতিষ্ঠান। এদেশে মুনাফা লুণ্ঠন করাই ছিলো তার একমাত্র উদ্দেশ্য। এছাড়া কোম্পানীর ব্যবস্থাপনার মধ্যে এই সময় নানা ধরনের সমস্যা ও বিশৃঙ্খলা দেখা দেয় এবং কোম্পানীর কর্মচারীরা যথেচ্ছভাবে চারিদিকে ব্যক্তিগত মুনাফা এবং লুটতরাজ শুরু করে। এর ফলে কৃষকদের অবস্থা অল্প কয়েক বৎসরের মধ্যেই অদৃষ্টপূর্ব সংকটের সম্মুখীন হয় এবং তাদের জীবনে নেমে আসে বাঙলাদেশের ইতিহাসে সর্বাপেক্ষা ব্যাপক ও ভয়াবহ এক দুর্ভিক্ষ – ছিয়াত্তরের মন্বন্তর।*
[*বাংলা ১১৭৬ সালে এই দুর্ভিক্ষ হয় বলে একে ছিয়াত্তরের মন্বন্তর বলা হয়।]
তৎকালীন ইংরেজ শাসকরা এই মহাদুর্ভিক্ষের জন্য প্রাকৃতিক বিপর্যয়কে দায়ী করলেও প্রকৃতপক্ষে তার সাথে অনাবৃষ্টি অথবা ঐ ধরনের কোন প্রাকৃতিক বিপর্যয়ের কিছুমাত্র সম্পর্ক ছিলো না। ইয়ং হাসব্যান্ড নামে এই দুর্ভিক্ষের একজন প্রত্যক্ষদর্শী ইংরেজ ঐতিহাসিক ১৭৮৬ খৃস্টাব্দে প্রকাশিত একটি পুস্তকে দুর্ভিক্ষ সৃষ্টির ক্ষেত্রে ইংরেজ বণিকদের ভূমিকা সম্পর্কে লেখেন:
তাহাদের মুনাফা শিকারের পরবর্তী উপায় হইল চাউল কিনিয়া গুদামজাত করিয়া রাখা। তাহারা নিশ্চিত ছিলো যে, জীবন ধারণের পক্ষে অপরিহার্য এই দ্রব্যটির জন্য তাহারা যে মূল্যই চাইবে তাহাই পাইবে।… চাষীরা তাহাদের প্রাণপাত করা পরিশ্রমের ফসল অপরের গুদামে মজুদ হইতে দেখিয়া চাষাবাস সম্বন্ধে উদাসীন হইয়া পড়িল। ইহার ফলে দেখা দিল খাদ্যাভাব। দেশে যাহা কিছু খাদ্য ছিল তাহা (ইংরেজ বণিকদের) একচেটিয়া দখলে চলিয়া গেল।… খাদ্যের পরিমাণ যত কমিতে লাগিল ততই দাম বাড়িতে লাগিল। শ্রমজীবী দরিদ্র জনগণের চির দুখঃময় জীবনের উপর পতিত হইল এক পুঞ্জীভূত দুর্যোগের প্রথম আঘাত। কিন্তু ইহা এক অশ্রুতপূর্ব বিপর্যয়ের আরম্ভ মাত্র।
এই হতভাগ্য দেশে দুর্ভিক্ষ কোন অজ্ঞাতপূর্ব ঘটনা নহে। কিন্তু দেশীয় জনশত্রুদের সহযোগিতায় একচেটিয়া শোষণের বর্বরসুলভ মনোবৃত্তির অনিবার্য পরিণতি স্বরূপ যে অভূতপূর্ব বিভীষিকাময় দৃশ্য দেখা দিল, তাহা এমনকি ভারতবাসীরাও আর কখনও চোখে দেখে নাই বা শোনে নাই।
চরম খাদ্যাভাবের এক বিভীষিকাময় ইঙ্গিত লইয়া দেখা দিল ১৭৬৯ খৃস্টাব্দ, সঙ্গে সঙ্গে বাংলা ও বিহারের সমস্ত ইংরেজ বণিক, তাহাদের সকল আমলা-গোমস্তা, রাজস্ব বিভাগের সকল কর্মচারী, যে যেখানে নিযুক্ত ছিলো সেইখানেই দিবারাত্র অক্লান্ত পরিশ্রমে ধান-চাউল ক্রয় করিতে লাগিল। এই জঘন্যতম ব্যবসায় মুনাফা হইল এত শীঘ্র ও এরূপ বিপুল পরিমাণে যে মুর্শিদাবাদের নবাব-দরবারে নিযুক্ত একজন কপর্দকশূন্য ভদ্রলোক এই ব্যবসা করিয়া দুর্ভিক্ষ শেষ হইবার সঙ্গে সঙ্গেই প্রায় ৬০ হাজার পাউন্ড (দেড় লক্ষাধিক টাকা) ইউরোপে পাঠাইয়াছিলেন।[১]
মহাদুর্ভিক্ষের মাত্র তিন বৎসর পর ১৭৭২ খৃস্টাব্দে গভর্ণর-জেনারেল ওয়ারেন হেস্টিংস ইংল্যান্ডে কোম্পানী ডাইরেক্টরদের কাছে লিখিত এক পত্রে তাঁদেরকে জানান:
প্রদেশের (বাংলার) সমগ্র লোকসংখ্যার এক-তৃতীয়াংশের মৃত্যু এবং তাহার ফলস্বরূপ চাষের চরম অবনতি সত্ত্বেও ১৭৭১ খৃস্টাব্দে নীট রাজস্ব আদায় এমনকি ১৭৬৮ খৃস্টাব্দের রাজস্ব অপেক্ষাও অধিক হইয়াছে। যে কোন লোকের পক্ষে ইহা মনে করা স্বাভাবিক যে, এইরূপ একটা ভয়ংকর বিপর্যয়ের মধ্যে রাজস্ব অপেক্ষকৃত অল্প হওয়া উচিৎ ছিল। কিন্তু তাহা না হইবার কারণ এই যে, সকল শক্তি দিয়া রাজস্ব আদায় করা হইয়াছে।[২]
দুর্ভিক্ষের পূর্বে বাঙলাদেশের রাজস্ব ১৭৬৮ খৃস্টাব্দে ছিলো ১,৫২,০৪,৮৫৬ টাকা, কিন্তু দুর্ভিক্ষের পর ১৭৭১ খৃস্টাব্দে প্রদেশের এক-তৃতীয়াংশ মানুষ মৃত্যুমুখে পতিত হওয়ার পরও মোট রাজস্ব বৃদ্ধি পেয়ে দাঁড়ায় ১,৫৭,২৬,৫৭৬ টাকায়।[৩] ইংরেজ বণিকদের ভূমি রাজস্ব নীতি কোন্ উদ্দেশ্যের দ্বারা নির্ধারিত হয়েছিলো এবং কতোখানি নির্মমভাবে ইস্ট ইন্ডিয়া কোম্পানী অর্ধমৃত কৃষকদের থেকে বর্ধিতহারে রাজস্ব আদায় করে তা উপরোল্লিখিত রাজস্বের অংক থেকেই নিঃসন্দেহে প্রমাণিত হবে।
কিন্তু বর্ধিতহারে রাজস্ব আদায় সত্ত্বেও কোম্পানীর কর্মচারীদের ব্যক্তিগত আদায় এবং নানা নির্যাতনের ফলে রাজস্ব ব্যবস্থাকে একটা সুষ্ঠু ভিত্তির ওপর দাঁড় করানো সম্ভবপর হয়নি। প্রথমদিকের একশালা বন্দোবস্ত ব্যর্থ হওয়ার পর ১৭৭২ খৃস্টাব্দে তারা পাঁচশালা বন্দোবস্ত করে।[৪] কিন্তু ছিয়াত্তরের মন্বন্তরের ধাক্কায় সেই বন্দোবস্তও ব্যর্থ হয়। এইভাবে একশালা পাঁচশালা এবং পরে দশশালা বন্দোবস্ত কোম্পানীর ভূমি রাজস্ব ব্যবস্থাকে একটা নিশ্চিত ও দৃঢ় ভিত্তির ওপর দাঁড় করাতে ব্যর্থ হওয়ার পর গভর্ণর জেনারেল লর্ড কর্ণওয়ালিস নোতুনভাবে চিন্তাভাবনা শুরু করেন। নানা আলোচনা-পর্যালোচনার পর তিনি ভূমি রাজস্ব সংক্রান্ত এক নোতুন ব্যবস্থার প্রস্তাব ইস্ট ইন্ডিয়া কোম্পানীর কাছে পেশ করেন এবং কোম্পানী কর্তৃক ১৭৯৩ খৃস্টাব্দে তা অনুমোদিত হয়। এই ব্যবস্থাই চিরস্থায়ী বন্দোবস্ত নামে পরিচিত।
পূর্ববর্তী ব্যবস্থা অনুযায়ী জমিদাররা ছিলো সরকারের এবং কোম্পানীর রাজস্ব আদায়কারী এজেন্ট। জমিতে তাদের কোন দখলীস্বত্ব ছিলো না। কিন্তু চিরস্থায়ী বন্দোবস্তের মাধ্যমে তাদেরকে জমির মালিক ও স্বত্বাধিকারী হিসেবে স্বীকৃতি দেওয়া হয়। এজেন্ট হিসেবে পূর্বে তারা স্বাধীন কৃষকদের থেকে রাজস্ব আদায় করতো। কিন্তু এরপর তারা অধীনস্থ প্রজাদের থেকে কর আদায়ের অধিকারী হলো।
চিরস্থায়ী বন্দোবস্ত অনুযায়ী স্থির হয় যে, জমিদাররা আদায়কৃত রাজস্বের নয়-দশমাংশ কোম্পানীর কাছে হস্তান্তরিত করবে। এই হিসাব মতো একটা নির্দিষ্ট অঙ্ক জমিদারদের দেয় রূপে নির্দিষ্ট রাজস্ব কোম্পানীর ঘরে জমা দিলে বংশানুক্রমে জমিদাররা জমির স্বত্বাধিকারী থাকবেন এবং ভবিষ্যতে জমির মূল্য যাই হোক তাতে তাঁদের সাথে কোম্পানীর বন্দোবস্তের কোন পরিবর্তন হবে না। সে বন্দোবস্ত অপরিবর্তনীয় এবং চিরস্থায়ী।
এই চিরস্থায়ী বন্দোবস্তের ফলে এদেশের ভূমি ব্যবস্থার মধ্যে একটা আমূল পরিবর্তন সূচিত হলো। পূর্বে যে জমির মালিক ছিলো কৃষি-কার্যরত খোদ কৃষক, সেই জমির মালিক এবার হলো পূর্ববর্তীকালের রাজস্ব আদায়কারী সরকারী এজেন্ট-জমিদার। এই মালিকানার ফলে জমিদাররা ইচ্ছেমতোভাবে জমি ক্রয়-বিক্রয়, বিলি-ব্যবস্থা সবকিছু করারই অধিকার লাভ করলো।
চিরস্থায়ী বন্দোবস্তের পূর্বে কোম্পানী দেশে কোন জরিপ করেনি। কাজেই যে সমস্ত জমি তখনো পর্যন্ত অনাবাদী ছিলো সেগুলো পর্যন্ত জমিদারদের দখলীভুক্ত হলো এবং এর ফলে তারা ভালো আবাদযোগ্য জমি থেকে শুরু করে অনেক সমৃদ্ধ বন অঞ্চলেরও মালিক হয়ে বসলো।
এই বন্দোবস্তের ফলে কোম্পানী জমির ওপর তাদের দাবী চিরকালের মতো ছেড়ে দিলেও এরপর জমি থেকে একটা নির্দিষ্ট অংকের মুনাফা তাদের নিশ্চিত হলো। একদিকে ইস্ট ইন্ডিয়া কোম্পানীর অংশীদারদের ক্রমবর্ধমান লভ্যাংশের দাবী এবং অন্যদিকে ভারতের বিভিন্ন এলাকায় কৃষক বিদ্রোহ দমন এবং অন্যান্য যুদ্ধবিগ্রহের ব্যয় নির্বাহের জন্য কোম্পানীর প্রয়োজন, এ দুই মেটানোর ক্ষেত্রে কর্ণওয়ালিসের চিরস্থায়ী বন্দোবস্ত অনেকাংশে কার্যকরী হয়। এই নোতুন রাজস্ব ব্যবস্থার ফলে বাঙলাদেশে ইস্ট ইন্ডিয়া কোম্পানীর প্রাপ্য ভূমি-রাজস্ব নির্ধারিত হয় দুই কোটি আটষট্টি লক্ষ টাকা, অর্থাৎ চৌত্রিশ লক্ষ পাউন্ড। আর্থিক প্রয়োজনে ভূমি রাজস্ব ব্যবস্থাকে একটা নিশ্চিত ভিত্তির উপর দাঁড় করানো চিরস্থায়ী বন্দোবস্তের অন্যতম উদ্দেশ্য হলেও এই বন্দোবস্তের রাজনৈতিক উদ্দেশ্যও অত্যন্ত গুরুত্বপূর্ণ। এই গুরুত্ব চিরস্থায়ী বন্দোবস্তের স্রষ্টা লর্ড কর্ণওয়ালিস এবং অন্যান্য অনেক ইংরেজ শাসকরাও নিজেদের রিপোর্ট ও চিঠিপত্রে স্বীকার করেছেন।
চিরস্থায়ী বন্দোবস্তু সৃষ্ট জমিদারদের রাজনৈতিক ভূমিকা সম্পর্কে লর্ড কর্ণওয়ালিস বলেন :
আমাদের নিজেদের স্বার্থ সিদ্ধির জন্যই (এদেশের) ভূস্বামীগণকে আমাদের সহযোগী করিয়া লইতে হইবে। যে ভূস্বামী একটি লাভজনক ভূসম্পত্তি নিশ্চিন্ত মনে ও সুখে-শান্তিতে ভোগ করিতে পারে, তাহার কোনরূপ পরিবর্তনের ইচ্ছা জাগিতেই পারে না।[৫]
গ্রামাঞ্চলে কৃষক বিদ্রোহের মোকাবেলা করার ক্ষেত্রে জমিদারদের ভূমিকা সম্পর্কে গভর্ণর জেনারেল লর্ড উইলিয়াম বেন্টিংক ১৮২৯ খৃস্টাব্দে ঘোষণা করেন:
আমি এটা বলতে বাধ্য যে, ব্যাপক গণ-বিক্ষোভ অথবা গণ-বিপ্লব থেকে আত্মরক্ষার ব্যবস্থা হিসেবে চিরস্থায়ী বন্দোবস্ত বিশেষভাবে ফলপ্রসূ হয়েছে। অন্যান্য অনেক দিক দিয়ে, এমনকি সব থেকে গুরুত্বপূর্ণ মৌলিক বিষয়ে চিরস্থায়ী বন্দোবস্ত ব্যর্থ হলেও, এর ফলে এমন এক বিপুলসংখ্যক ধনী ভূস্বামী শ্রেণী সৃষ্টি হয়েছে যারা বৃটিশ শাসনকে টিকিয়ে রাখতে বিশেষভাবে আগ্রহশীল এবং জনগণের ওপর যাদের অখণ্ড প্রভুত্ব বজায় আছে।[৬]
ভূস্বামীদের ব্যাপক গণ-বিরোধী ভূমিকা সম্পর্কে ইংরেজ শাসকদের এই দৃষ্টিভঙ্গী ভারতের ইংরেজ শাসনের কোন পর্যায়েই বিন্দুমাত্র পরিবর্তিত হয়নি। সিপাহী বিদ্রোহ ও নীল বিদ্রোহের সময় বাঙলাদেশের জমিদারদের ভূমিকা লক্ষ্য করে ১৮৬২ খৃস্টাব্দে বৃটেনের ভারত-সচিব ভারতবর্ষে তাঁদের প্রতিনিধিদের কাছে প্রেরিত এক বাণীতে বলেন:
চিরস্থায়ী বন্দোবস্তু হইতে যে বহু প্রকারের রাজনৈতিক সুবিধা পাওয়া যায় সেই সম্বন্ধে মহারাণীর সরকার কোনরূপ সন্দেহ পোষণ করে না। ভূসম্পত্তির উপর সুরক্ষিত ও একচ্ছত্র ব্যক্তিগত অধিকার প্রতিষ্ঠার ফলে ভূস্বামীগণের উপর রাষ্ট্রের দাবী চিরকালের জন্য সীমাবদ্ধ হয় বটে, কিন্তু ইহার ফলে যে শাসন-ব্যবস্থা ভূস্বামীদের এইরূপ বিরাট সুযোগ স্বেচ্ছায় দান করিয়াছে এবং যে শাসন-ব্যবস্থা স্থায়িত্বের উপর ঐ ভূস্বামীদের অস্তিত্ব নির্ভর করে, সেই শাসন-ব্যবস্থার প্রতি ভূস্বামীগণের অনুরক্তি ও আনুগত্যের মনোভাব জাগ্রত না হইয়া পারে না।[৭]
এ ঊনিশ শতকে ভারতীয় প্রতিক্রিয়ার অন্যতম প্রধান প্রতিনিধি বঙ্কিমচন্দ্র চট্টোপাধ্যায় চিরস্থায়ী বন্দোবস্তের ফলে কৃষকদের নিদারুণ বিপর্যয়ের কথা স্মরণ করে মাঝে মাঝে কুম্ভিরাশ্রু বর্ষণ করলেও ইংরেজসৃষ্ট সামন্ত স্বার্থের ধারক, বাহক ও সেবক হিসেবে চিরস্থায়ী বন্দোবস্তের স্বপক্ষে নিম্নলিখিত বক্তব্য হাজির করেন:
চিরস্থায়ী বন্দোবস্তের ধ্বংসে বঙ্গ সমাজে ঘোরতর বিশৃঙ্খলা উপস্থিত হইবার সম্ভাবনা। আমরা সামাজিক বিপ্লবের অনুমোদক নহি। বিশেষ যে বন্দোবস্ত ইংরেজরা সত্য প্রতিজ্ঞা করিয়া চিরস্থায়ী করিয়াছেন, তাহার ধ্বংস করিয়া তাঁহারা এই ভারতমণ্ডলে মিথ্যাবাদী বলিয়া পরিচিত হয়েন, প্রজাবর্গের চিরকালের অবিশ্বাসভাজন হয়েন, এমত কুপরামর্শ ইংরেজদিগকে দিই না। যেদিন ইংরেজের অমঙ্গলাকাঙ্ক্ষী হইব, সমাজের অমঙ্গলাকাঙ্ক্ষী হইব, সেই দিন সে পরামর্শ দিব।[৮]
ইংরেজের মঙ্গল এবং সমাজের মঙ্গলকে একই সূত্রে গেঁথে “ঋষি’ বঙ্কিমচন্দ্র চিরস্থায়ী বন্দোবস্ত উচ্ছেদের পরিবর্তে জমিদারদেরকে লঘুভাবে শাসন করার জন্য বৃটিশ ভারতীয় সরকারকে পরামর্শ দিতে গিয়ে আরও বলেন:
যদি তাঁহারা কু-চরিত্র জমিদারগণকে শাসিত করিতে পারেন তবে দেশের যে মঙ্গল সিদ্ধ হইবে তজ্জন্য তাহাদিগের মাহাত্ম্য অনন্তকাল পর্যন্ত ইতিহাসে কীর্তিত হইবে এবং তাহাদিগের দেশ উচ্চতর সভ্যতার পদবীতে আরোহণ করিবে।[৯]
ভারতের গভর্ণর জেনারেল থাকাকালে লর্ড আরউইন চিরস্থায়ী বন্দোবস্তের ফলে সরকারের আর্থিক ক্ষতির উল্লেখ করতে গিয়ে বলেন যে, “জমির ক্রমাগত মূল্যবৃদ্ধির ক্ষেত্রে ইহার (অর্থাৎ চিরস্থায়ী বন্দোবস্ত – ব.উ.) অর্থ রাষ্ট্রের পক্ষে একটা ত্যাগ।’[১০] এই ত্যাগ রাষ্ট্র কেন স্বীকার করতে বাধ্য ছিলো তার কারণ কর্ণওয়ালিস বেন্টিংক এবং ভারতে ইংরেজ শাসনের অন্যান্য কর্ণধারদের বিভিন্ন উক্তি ও বক্তব্যের মাধ্যমে স্পষ্ট বোঝা যায়। এদেশের গণতান্ত্রিক কর্মী এবং বিপ্লবীদের কাছেও এই কারণ সম্পর্কে সন্দেহের কোন অবকাশ ছিলো না। ইংরেজ শাসকরা এদেশে নিজেদের মিত্রশক্তি গড়ে তোলার যে প্রচেষ্টা নিয়েছিলো এবং চিরস্থায়ী বন্দোবস্তের মাধ্যমে যার গোড়াপত্তন হয়েছিল তা বিফল হয়নি। ভারতে প্রত্যক্ষ ইংরেজ শাসন ও আধিপত্যের শেষ দিন পর্যন্ত জমিদাররা বিশ্বস্ততার সাথে প্রভু সেবা করেছিলো। এই প্রভু সেবার উদাহরণ দিতে গিয়ে বাঙলাদেশের প্রখ্যাত সন্ত্রাসবাদী নেতা হেমচন্দ্ৰ কানুনগো বলেন:
এ কাজে (সন্ত্রাসবাদী রাজনীতিতে) সরকারী ছোট-বড় কর্মচারীদের মধ্যে, এমনকি পুলিশের কাছেও বরং সাড়া পাওয়া গিয়েছিল, কিন্তু জমিদার শ্রেণীর মধ্যে সবচেয়ে কম সাড়া পেয়েছি।[১১]
১৯২৫ খৃস্টাব্দে সারা ভারতব্যাপী গণ-আন্দোলনের মুখে বৃটিশ ভারত সরকারকে আশ্বাস দেওয়ার উদ্দেশ্যে বঙ্গীয় জমিদার সঙ্ঘের সভাপতি গভর্ণর জেনারেলকে বলেন:
মহামান্য বড়লাট বাহাদুর! আপনি জমিদারগণের পূর্ণ সমর্থন ও বিশ্বস্ত সাহায্যের উপর নির্ভর করতে পারেন।[১২]
এরপর ১৯৩৫ খৃস্টাব্দের শাসনতন্ত্রে কেন্দ্রীয় ও প্রাদেশিক আইন পরিষদে জমিদারদের প্রতিনিধিত্ব লাভের পর কৃতজ্ঞতা জ্ঞাপনের জন্য জমিদার সঙ্ঘের তৎকালীন সভাপতি ময়মনসিংহের মহারাজা ঘোষণা করেন:
শ্রেণী হিসাবে আমাদের (ভূস্বামী শ্রেণীর) অস্তিত্ব বজায় রাখিতে হইলে ইংরেজ শাসনকে সর্বতোভাবে শক্তিশালী করিয়া তোলা আমাদের অবশ্য কর্তব্য।[১৩]
কাজেই ইংরেজ শাষক, জমিদার শ্রেণী এবং বিপ্লবের প্রতিনিধিরা সকলেই এ বিষয়ে একমত যে, জমিদার শ্রেণী বিশ্বস্ততার সাথে ইংরেজ রাজত্বকে এদেশে টিকিয়ে রাখার জন্য তাদের সমগ্র প্রচেষ্টা নিয়োজিত করেছিলো এবং ভারতীয় উপমহাদেশে প্রকৃতপক্ষে এই শ্রেণীটি শেষ দিন পর্যন্ত সেই ঔপনিবেশিক শাসকদের পদসেবা থেকে বিরত থাকেনি। কাজেই চিরস্থায়ী বন্দোবস্ত অর্থনৈতিক বন্দোবস্ত হিসেবে ব্যর্থ হলেও সাম্রাজ্যবাদের রাজনৈতিক হাতিয়ার হিসেবে তার পূর্ণ সাফল্যকে অস্বীকার করার উপায় নেই।
চিরস্থায়ী বন্দোবস্তের অব্যবহিত পরেই দেখা গেল যে, জমিদারদের অধিকাংশই অপদার্থ। তারা নিজেদের এলাকায় কোন খোঁজ-খবর রাখতো না এবং অনেক সময় শহরে বসে নায়েব গোমস্তাদের মাধ্যমে রাজস্ব আদায় করে তা দু’হাতে খরচ করতো। এই খরচের এক কানাকড়িও জমির উন্নতি অথবা কৃষকদের জন্য ব্যয় হতো না। কাজেই জমির পরিচর্যার দায়িত্ব বন্দোবস্তের পরেও বস্তুতপক্ষে কৃষকদের হাতে পরিপূর্ণভাবে ন্যাস্ত ছিলো।
জমিদাররা কিন্তু আইনসঙ্গতভাবে নির্দিষ্ট কর কৃষকদের থেকে আদায় করেই ক্ষান্ত হতো না। তারা তাদের ওপর নিত্যনোতুন কর ধার্য করে যেতো এবং পাওনার দাবী উপস্থিত করতো। এই সব সম্পূর্ণভাবে বেআইনী পাওনা মেটাতে গিয়ে কৃষকরা উত্তরোত্তরভাবে গরীব ও নিঃস্ব হতো এবং সরকার তাদের এই দুরবস্তার হাত থেকে রক্ষা করার কোন ব্যবস্থাই করতো না। উপরন্তু সরকারের প্রত্যক্ষ ও পরোক্ষ সহায়তার জোরেই জমিদাররা কৃষকদের ওপর এইসব নির্যাতন চালিয়ে যেতো।
কৃষকদের ওপর জমিদারদের অত্যাচারের মাত্রা মাঝে মাঝে এতো বেশী অতিক্রম করে যেতো যে, তার ফলে কৃষকরা স্থানে স্থানে বিদ্রোহ ঘোষণা করতো এবং স্থানীয় জমিদার ও সরকারের সাথে সরাসরি সংঘর্ষে লিপ্ত হতো। জমিদারদের নির্যাতনের ফলে কৃষক-শক্তির এই অভ্যুত্থান ইংরেজ সরকারকে বিপ্লবের সম্ভাবনা সম্পর্কে অনেকখানি সজাগ করে তুলতো এবং ব্যাপক ও বৃহত্তর কৃষক অভ্যুত্থান রোধ করার উদ্দেশ্যে তারা মাঝে মাঝে চিরস্থায়ী বন্দোবস্তের দোষ-ত্রুটি নিয়ে নানা পর্যালোচনা এবং তার ভিত্তিতে সংস্কারের উদ্যোগও গ্রহণ করতে বাধ্য হতো। কিন্তু চিরস্থায়ী বন্দোবস্ত জমিদারদের হাতে যে ক্ষমতা ন্যাস্ত করেছিল তাকে কোন প্রকার সংস্কারের মাধ্যমেই খর্ব করা বৃটিশ-ভারত সরকারের পক্ষে সম্ভব হয়নি। নিজেদের রাজনৈতিক উদ্দেশ্য সাধনের জন্য জমিদারদের স্বার্থের প্রতি মৌলিক পক্ষপাতিত্বই এই ব্যর্থতার কারণ।
একথা পূর্বেই উল্লেখ করা হয়েছে যে, জমি বন্দোবস্ত হিসেবে চিরস্থায়ী বন্দোবস্ত একদিকে কৃষকদের পঙ্গু করে দিয়েছিল এবং অন্যদিকে ভূমি রাজস্ব খাতে রাষ্ট্রের আয়কে চিরদিনের জন্য নির্দিষ্ট করেছিল। এর ফলে ঊনিশ শতকে ও বিশ শতকে মূল্য বৃদ্ধির ফলে জমি থেকে অতিরিক্ত মুনাফার সমগ্র অংশই জমিদারদের পকেটস্থ হয়, তার দ্বারা কৃষক সমাজ অথবা রাষ্ট্র কেউই উপকৃত হয় না। ১৮৮০ খৃস্টাব্দের দিকে হিসেব করে দেখা গিয়েছিল যে, ভূমি রাজস্ব থেকে বাঙলাদেশের জমিদাররা লাভ করেছিলো দুই কোটি পাউন্ড কিন্তু সরকারের ঘরে জমা হচ্ছিল মাত্র চল্লিশ লক্ষ পাউন্ড। অর্থাৎ বস্তুতপক্ষে এই চল্লিশ লক্ষ পাউন্ড রাজস্ব আদায় করার জন্য সরকার সামগ্রিক ভূমি রাজস্ব থেকে ব্যয় করছিলো দুই কোটি পাউন্ড। [১৪]
এই অবস্থা ইস্ট ইন্ডিয়া কোম্পানী এবং বৃটিশ-ভারতীয় সরকারেরই সৃষ্টি। কারণ ১৭৯৩ খৃস্টাব্দে জমিদারদের ভূম্যাধিকারী হিসেবে স্বীকৃতি দিয়েই তারা ক্ষান্ত হয়নি। এর পরবর্তী পর্যায়ে ইচ্ছামতোভাবে নানান কর ধার্যের অধিকারও তারা জমিদারদেরকে প্রত্যক্ষ এবং পরোক্ষভাবে করে দিয়েছিলো। অধ্যাপক রাধাকমল মুখার্জী ভারতের ভূমি সমস্যার ওপর লেখা একটি পুস্তকে এ সম্পর্কে বলেছেন যে, আধুনিক জমিদারী প্রথা গ্রাম্য সমাজের অধিকার এবং কাজের দায়িত্ব গ্রহণ করে তাকে ব্যবহার করেছিলো কৃষকদেরকে দমন করার কাজে।[১৫] এর একটা উদাহরণ হিসেবে তিনি বিক্রয় আইনের উল্লেখ করেছেন। এই আইন অনুযায়ী নিলামকৃত জমিতে নোতুন জমিদারদেরকে ইচ্ছামতোভাবে অতিরিক্ত কর বৃদ্ধির অনুমতি দেওয়া হয়েছিলো। প্রথমদিকে এর আওতা কেবলমাত্র নিলামকৃত জমির ওপর সীমাবদ্ধ থাকলেও অতি সত্ত্বর সমস্ত জমিদাররাই তার সুযোগ নিয়ে এবং সরকারের থেকে এ ব্যাপারে কোন বাধা না পেয়ে জবরদস্তিমূলকভাবে নিজেরাই জমির ওপর অতিরিক্ত কর ধার্য করে যেতে থাকে। রাষ্ট্রের আয় এবং জমিদারদের আয়ের মধ্যে ক্রমবর্ধমান তারতম্যের এটাই হলো সর্বপ্রধান কারণ।
চিরস্থায়ী বন্দোবস্তের পরবর্তী পর্যায়ের একটি প্রধান উল্লেখযোগ্য ব্যাপার হলো বন্দোবস্তুসৃষ্ট জমিদার শ্রেণী ছাড়াও ধাপে ধাপে আরও অনেক ধরনের মধ্যস্বত্বভোগী শ্রেণীর জন্ম। এই মধ্যস্বত্বভোগীরা মূল জমিদারের পক্ষ থেকে জমিদারী দেখা-শোনার ভারপ্রাপ্ত হতো এবং জমিদারদেরকে দেয় রাজস্ব এবং জমিদারদের থেকে তাদের পাওনা বাদ দিয়েও অতিরিক্ত আদায় দ্বারা নিজেদের উদরপূর্তি করতো। অপদার্থ জমিদাররা নিজেদের জমিদারীর কাজকর্ম তত্ত্বাবধানে অক্ষম হওয়ার জন্যই প্রধানত, এই শ্রেণীর নোতুন মধ্যস্বত্বভোগীরাই প্রায় স্বাধীনভাবে নিজ নিজ নির্দিষ্ট এলাকায় খাজনা আদায়ের নামে প্রজাদের ওপর অমানুষিক নির্যাতন জারী রাখতো। সমগ্র উনিশ শতক এবং বিশ শতকের চিরস্থায়ী বন্দোবস্তের ইতিহাসে এই অতিরিক্ত মধ্যস্বত্বভোগীদের শোষণ ও নির্যাতনের মাত্রা উত্তরোত্তরভাবে বৃদ্ধি লাভ করে এদেশে নিয়মিতভাবে খাদ্যসংকট, দুর্ভিক্ষ, মহামারী সৃষ্টি করেছে এবং কৃষকদের জমি থেকে উত্তরোত্তর বর্ধিত হারে উচ্ছেদ করে তাদেরকে পরিণত করেছে ভূমিহীন কৃষক ও গ্রাম্য দিনমজুর শ্রেণীতে।
এই মধ্যস্বত্বভোগী শ্রেণী সৃষ্টির একটি উল্লেখযোগ্য কারণ হলো ১৭৯৩ খৃস্টাব্দের চিরস্থায়ী বন্দোবস্তের পর অসংখ্য জমিদারীর হাত বদল। পরবর্তীকালে জমিদারীর মুনাফা বহুগুণে বৃদ্ধি পেলেও প্রথমদিকে অর্থাৎ লর্ড কর্ণওয়ালিসের সময় বন্দোবস্তের মাধ্যমে জমিদারদের ওপর দেয় রাজস্বের যে ভার চাপানো হয়েছিলো তৎকালীন অবস্থায় তা ছিলো অতিরিক্ত। ছিয়াত্তরের মন্বন্তরের পর অনেকদিন পর্যন্ত কৃষকদের খাজনা দেওয়ার ক্ষমতা পূর্বের থেকে কমে আসে। কিন্তু চিরস্থায়ী বন্দোবস্তের সময় সরকার সেদিকে বিন্দুমাত্র লক্ষ্য না রেখে জমিদারদের ওপর দেয় রাজস্বের এক গুরুভার চাপিয়ে। সর্বশক্তি প্রয়োগ করেও এই রাজস্ব আদায় করা অনেক ক্ষেত্রে জমিদারদের পক্ষে সম্ভব হতো না এবং তার ফলে বন্দোবস্তের শর্ত অনুসারে সরকারের হাতে দেয় রাজস্ব পৌঁছে দিতে না পারার জন্য তাদের জমিদারী আংশিক অথবা পুরোপুরিভাবে নিলাম হয়ে যেতো। এই অবস্থায় অনেক জমিদার জমিদারী রক্ষার জন্য মহাজন ও বেনিয়াদের শরণাপন্ন হতো, কিন্তু এসব করেও শেষ পর্যন্ত জমিদারী রক্ষা তাদের পক্ষে সম্ভব হতো না। এই সমস্ত জমিদারী যারা পুরাতন জমিদারদের থেকে ক্রয় করতো তারা ছিলো মুৎসুদ্দী বেনিয়া, মহাজন এবং ব্যবসায়ী শ্রেণী। কাজেই ১৭৯৩ খৃস্টাব্দে লর্ড কর্ণওয়ালিসের সময় যে সমস্ত জমিদারদের সাথে বন্দোবস্ত করা হয়েছিলো তাদের মধ্যে বিপুল সংখ্যক নিজেদের জমিদারী রক্ষা করতে অক্ষম হওয়ার ফলে যে নোতুন জমিদাররা জমিদারী বন্দোবস্ত নেয় তারা ছিলো নোতুন শ্রেণীর মানুষ এবং তাদের মেজাজ এবং চরিত্রও ছিলো পূর্বের জমিদারদের থেকে স্বতন্ত্র। জমিদারী সংক্রান্ত কোন কিছুই এই নোতুন জমিদাররা বুঝতো না এবং নিজেদের জমিদারী দেখাশোনা ও রক্ষণাবেক্ষণের জন্য তাদেরকে অন্য শ্রেণীর মধ্যস্বত্বভোগীদের ওপর নির্ভর করতে হতো। এই নির্ভরশীলতার ফলেই চিরস্থায়ী বন্দোবস্তের কাঠামোর মধ্যে পত্তনি নামে এক ধরনের নোতুন ভূমিস্বত্বের সৃষ্টি হয় এবং পত্তনিদার নামে এক নোতুন বংশানুক্রমিক মধ্যস্বত্বভোগী শ্রেণী জন্মলাভ করে।
এ সম্বন্ধে কার্ল মার্কস মন্তব্য করেন:
বংশপরম্পরায় ভোগদখল করা জমিজমা থেকে বঞ্চিত কৃষকদের ওপর অবাধ এবং অনিয়ন্ত্রিত শোষণ ও নির্যাতন চালিয়েও মূল জমিদার শ্রেণী কোম্পানীর চাপে উৎখাত হয়ে গেল এবং তাদের স্থান দখল করলো শহরের চতুর ফড়িয়া ব্যবসায়ীরা। সরকারী ব্যবস্থায় ফিরে আসা জমিদারগুলি (অর্থাৎ সরকারী খাসমহলের জমিদারী – ব.উ.) ছাড়া বাঙলাদেশের প্রায় সমস্ত জমি এখন এই ফড়িয়া ব্যবসায়ীদের আয়ত্তের মধ্যে আছে। এই ফড়িয়া ব্যবসায়ীরা আবার পত্তনি নামে নোতুন এক ধরনের ভূমিস্বত্ব সৃষ্টি করেছে।[১৬]
তত্ত্ববোধিনী পত্রিকায় ১৮৫০ খৃস্টাব্দে পল্লীগ্রামস্থ প্রজাদের দুরবস্থার ওপর কয়েকটি প্রবন্ধ প্রকাশিত হয়। এই প্রবন্ধগুলির ভাষা তৎকালীন হলেও ঊনিশ শতকের বাঙলাদেশে কৃষক জীবনের যে চিত্র সেগুলিতে পাওয়া যায় তার সাথে আমাদের সমসাময়িক কৃষক জীবনের চিত্রের আশ্চর্য সাদৃশ্য আছে। চিরস্থায়ী বন্দোবস্তের পরবর্তী পর্যায় বাঙলাদেশের কৃষকদের অবস্থা জমিদার, পত্তনিদার, সরকারী কর্মচারী প্রভৃতি উৎপীড়কদের নির্যাতনের ফলে কোন্ পর্যায়ে উপনীত হয়েছিল এই উদ্ধৃতিগুলি থেকেই তার সুস্পষ্ট পরিচয় পাওয়া যাবে।
বাঙলাদেশের ভূস্বামীরা ১৮৫০ খৃস্টাব্দে কিভাবে প্রজাপালন করতো তার বর্ণনা দিতে গিয়ে তত্ত্ববোধিনী পত্রিকায় বলা হয় :
‘যে রক্ষক সেই ভক্ষক’ এ প্রবাদ বুঝি বাঙলার ভূস্বামীদিগের ব্যবস্থার দৃষ্টেই সূচিত হইয়া থাকিবে। ভূস্বামী স্বাধিকারে অধিষ্ঠান করিলে প্রজারা একদিনের নিমিত্তে নিশ্চিন্ত থাকিতে পারে না; কি জানি কখন কি উৎপাত ঘটে ইহা ভাবিয়াই তাহারা সর্বদাই শংকিত। তিনি কি কেবল নির্দিষ্ট রাজস্ব সংগ্রহ করিয়া পরিতৃপ্ত হয়েন? তিনি ছলে-বলে-কৌশলে তাহাদিগের যথাসর্বস্ব হরণে একাগ্রচিত্তে প্রতিজ্ঞারূঢ় থাকেন। তাহাদিগের দারিদ্র্যদশা, শীর্ণ-শরীর, ম্লান বদন, অতি মলিন চীর বসন, কিছুতেই তাঁহার পাষাণময় হৃদয় আর্দ্র করিতে পারে না, কিছুতেই তাঁহার কঠোর নেত্রের বারিবিন্দু বিনির্গত করিতে সমর্থ হয় না। তিনি ন্যায্য রাজস্ব ভিন্ন বাটা, যথাকালে অনাদায়ী রাজস্বে নিয়মাতিরিক্ত বৃদ্ধি, বাটার বৃদ্ধি, বৃদ্ধির বৃদ্ধি, আগমনি, পার্বনি, হিসাবানা প্রভৃতি অশেষ প্রকার উপলক্ষ্য করিয়া ক্রমাগতই প্রজা নিষ্পীড়ন করিতে থাকেন। অনেকানেক ভূস্বামী আনদায়ী ধনের চতুর্থাংশ বৃদ্ধি স্বরূপ গ্রহণ করেন। প্রতি শতে পঁচিশ টাকা করিয়া বৃদ্ধি। ইহার অপেক্ষা অনর্থমূলক ব্যাপার আর কি আছ? ইহাতে তাহাদের সর্বনাশের সূত্র সঞ্চার হয়,- তাহাদিগকে যাতনাযন্ত্রে পেষণ করা হয়। ভূস্বামীর ভবনে বিবাহ, আদ্যকৃত, দেবোত্‍সব বা প্রকারান্তর পূণ্য-ক্রিয়া ও উৎসব ব্যাপার উপস্থিত হইলে প্রজাদের অনর্থপাত উপস্থিত; তাহাদিগকেই ইহার সমুদয় বা অধিকাংশ ব্যয় সম্পন্ন করিতে হয়। ইহা মাঙ্গন বলিয়া প্রসিদ্ধ আছে। তিনি মাঙ্গন অর্থাৎ ভিক্ষা উপলক্ষ্য করিয়া বলপূর্বক অপহরণ করেন, ভিক্ষুক নাম গ্রহণ করিয়া দস্যুবৃত্তি সাধন করেন। যে বৎসর দুই-তিনবার এইরূপ ভিক্ষা না হয়, সে বৎসরই নয়। রাজস্ব সংকলনের ন্যায় ইহাও নির্দিষ্ট প্রণালীক্রমে সংগৃহীত হয় এবং তৎপরিশোধে কিঞ্চিন্মাত্র ত্রুটি জন্মিলেও প্রজাদিগকে অতিশয় অনুচিত শাস্তি ভোগ করিতে হয়।[১৭]
অন্য একটি প্রবন্ধে পত্রিকাটি প্রজাপীড়নের আরও কয়েকটি দিক উল্লেখ করে:
বাঙলাদেশের অনেক ভূস্বামীরই এই প্রকার উপদ্রব এবং অনেক প্রজারই এই প্রকার যাতনা। সম্প্রতি কৃষ্ণনগর জেলার কোন ভূস্বামী ও তাঁহাদের কর্মচারীদিগের চরিত্র শ্রবণ করিয়া বিস্ময়াপন্ন হওয়া গেল। তাঁহারা প্রজাদের স্থাবরাস্থাবর সম্পত্তি দূরে থাকুক, তাহাদিগের শরীরও আপনার অধিকারভুক্ত জ্ঞান করেন, এবং তদনুসারে তাহাদিগের কায়িক পরিশ্রমও আপনার ক্রীত বস্তু বোধ করিয়া তাহার উপর দাওয়া করেন। তাঁহাদের এই প্রকার অখণ্ড অনুমতি আছে, যে কোন মূল্যে বিনা বেতনে তাঁহারদিগকে গোপেরা দুগ্ধ দান করিবেক, মৎস্যোপজীবীরা মৎস্য প্রদান করিবেক, নাপিতে ক্ষৌর করিবেক, যান- বাহনে বহন করিবেক, চর্মকার চর্মপাদুকা প্রদান করিবেক, ইত্যাদি সকলেই স্ব স্ব উপজীব্যোচিত অনুষ্ঠান দ্বারা তাঁহারদিগের সেবা করিবেক। ক্রীতদাসকেও এরূপ দাসত্ব করিতে হয় না। সেও স্বীয় কার্যের বেতন স্বরূপ অন্নবস্ত্র প্রাপ্ত হয়। আর ইঁহারা স্বীয় অধিকারস্থ ব্যবসায়ীদিগের নিকট যাবতীয় বস্তু ক্রয় করেন, তাহারও উচিত মূল্য দান করেন না। ইঁহারা যে পণে দ্রব্য গ্রহণ করেন, তাহার নাম ‘সরকারী মূল্য’ – সে মূল্য সাধারণরূপে প্রচলিত হইলে বাণিজ্য ব্যবসায় উচ্ছিন্ন হইত।[১৮]
অনুপস্থিত জমিদারদের নায়েব গোমস্তাদের নির্যাতন সম্পর্কে পত্রিকাটিতে বলা হয়:
যে সকল ভূস্বামী আপনার অধিকারে অবস্থিতি করেন না, তাঁহারদের প্রজাদিগকেও কেহ যেন সুখীবোধ না করেন। তাহারদিগকে ভূস্বামীর ভয়ংকর ভ্রভঙ্গ ও রক্তাক্ত লোচন দৃষ্টি করিতে না হউক, কিন্তু তাঁহার নিয়োজিত ব্যাঘ্র-সম নিষ্ঠুর স্বভাব কর্মচারীদিগের কঠোর হস্তে সর্বদাই পতিত হইতে হয়। তাহাদের কর্ণকুহরে গোমস্তা ও নায়েব শব্দ বজ্র নির্ঘোষের ন্যায় ভয়ানক বোধ হয়।[১৯]
পুরাতন জমিদারদের পরিবর্তে যারা নোতুন জমিদার হলো তার অধিকাংশই ছিলো শহরবাসী বেনিয়া, দালাল, ব্যবসায়ী প্রভৃতি। শহরে বসবাস করার ফলে গ্রামাঞ্চলে গিয়ে নিয়মিতভাবে তারা রাজস্ব আদায় করতে পারতো না। এই খাজনা আদায়ের প্রয়োজনেই তারা সৃষ্টি করে আর এক নোতুন মধ্যস্বত্বভোগী। এই নোতুন মধ্যস্বত্বভোগীকে সরকারও আইনসঙ্গত বলে স্বীকার করে নিলো এবং তারা জমিদারের মোট প্রাপ্যের ওপর নিজেদের অতিরিক্ত প্রাপ্য কৃষকদের থেকে আদায় করতে গিয়ে তাদেরকে সর্বস্বান্ত করে ধ্বংসের পথে এগিয়ে দিলো। এ সম্পর্কে বিনয় ঘোষ সাময়িকপত্রে বাংলার সমাজচিত্রের ভূমিকায় লিখেছেন:
জমিদারদের পরবর্তী স্তরে পত্তনিদার, দর-পত্তনিদার, গাঁতিদার ইত্যাদি মধ্যস্বত্বভোগীরা ক্ষুদে জমিদার শ্রেণীতে পরিণত হলেন। হেস্টিংসের আমলে ১৭৭২ সালে বড় বড় জমিদার ও জমিদারীর সংখ্যা একশতের খুব বেশী ছিল না। কিন্তু তারপর চিরস্থায়ীত্ব ও মধ্যস্বত্বের ফলে ১৮৭২ সালের মধ্যে জমিদারীর সংখ্যা বেড়ে দেড় লক্ষের বেশী হলো। এর মধ্যে ৫৩৩টি হলো বড় জমিদারী, ২০০০০ একরের উপরে, ১৫৭৪৭টি জমিদারী হলো ৫০০- ২০০০০ একরের মধ্যে এবং ৫০০ একর ও তার কম জমিদারীর সংখ্যা হল ১৩৭৯২০টি। এই ক্ষুদে জমিদারীর সংখ্যা বৃদ্ধি থেকে মধ্যস্বত্বভোগীদের উৎপাতের আধিক্য অনুমান করা যায়।[২০]
১৭৯৩ সালের অনেক আগে থেকেই বাঙলাদেশে ইজারাদারী ব্যবস্থা শুরু করে। কলকাতা গোবিন্দপুর সুতানুটির জমিদারী পাওয়ার পর কলকাতার মাঠ ঘাট খাল বিল পর্যন্ত তারা ইজারা দিতো। কাজেই চিরস্থায়ী বন্দোবস্তের বহু পূর্ব থেকেই ইংরেজরা ইজারাদারী ব্যবস্থাকে তাদের এক বছর পাঁচ বছর ইত্যাদি বিভিন্ন মেয়াদী ইজারারই পরিণতি বলা চলে। চিরস্থায়ী বন্দোবস্তের আমলে এই মধ্যস্বত্বভোগীদের সম্পর্কে ‘তত্ত্ববোধিনী’ পত্রিকাতে বলা হয়:
তাহার (অর্থাৎ ইজরাদারের – ব.উ.) অতি প্রভূত লোভরূপ হুতাশন শিখা ভূস্বামীর অপেক্ষায় দীর্ঘ হওয়াই সম্ভাবিত। তিনি সেই লোভাগ্নির উপভোগ আহরণার্থে ভূস্বামী সংস্থাপিত নানা প্রকার নিষ্পীড়ন প্রণালীর কোনভাগই পরিত্যাগ করেন না, বরঞ্চ সর্ব্বপ্রযত্নে তাহার বৃদ্ধিরই চেষ্টা পায়েন। বিশেষতঃ প্রজারা ভূস্বামীর চিরন্তন ধন, তাহারা এককালে উচ্ছিন্ন না যায় ও অধিকার পরিত্যাগ না করে, তাহার এমত বাসনা অবশ্যই থাকিতে পারে। কিন্তু ইজারার নিরূপিত সময় অতীত হইলেই ইজারাদারের স্বত্ব লোপ হয়, সুতরাং প্রজাদের প্রতি তাঁহার স্নেহ সঞ্চারের সম্ভাবনা কি? নিঃশেষে ধন শোষণ করিতে পারিলেই তাঁহার মঙ্গল। বিশেষতঃ ভূস্বামী তাঁহার নিকট যাদৃশ নিষ্কর্ষণ করিয়া কর গ্রহণ করেন, তাহাতে তাঁহার লাভভাবের তাদৃশ সম্ভাবনা থাকে না। অতএব তিনি স্বীয় লাভ প্রত্যাশায় উপায়ান্তর চেষ্টা করেন, বিবিধপ্রকার কুটিল কৌশল কল্পনা করিতে থাকেন। প্রজার সর্বনাশই সেই সকল বিষম যন্ত্রণার একমাত্র তাৎপর্য! তাহারা ভূস্বামীকে যত রাজস্ব প্রদান করিত, ইজারাদারকে তদপেক্ষায় চতুর্থাংশ অধিক দিতে হইবেক। কল্য যে ভূম্যাধিকারের লক্ষ মুদ্রা রাজস্ব ছিল, অদ্য তাহাতে আর পঞ্চবিংশতি সহস্র যুক্ত হইল! অতএব ইজারার নাম শুনিলে প্রজাদের হৃৎকম্প না হইবে কেন?
এক্ষণে যাহারদিগকে উপর্যুপরি জমিদার, পত্তনীদার, ইজারাদার, ও দরইজারাদার এই চারিপ্রভুর লোভনলে আহুতি দান করিতে হয়, তাহারা যে কি প্রকারে প্রাণ ধারণ করে, তাহা ভাবিয়া স্থির করা যায় না। তাহাদের দারুণ দুর্দ্দশা বাক্যপথের অতীত।[২১]
কিন্তু কৃষক ও প্রজাসাধারণের ওপর নির্যাতন শুধুমাত্র জমিদারী এবং ইজারাদারী প্রভৃতি মধ্যস্বত্বভোগীদের নির্যাতনের মধ্যেই সীমাবদ্ধ ছিলো না। গ্রামাঞ্চলে প্রায় নৈরাজ্যিক অবস্থার মধ্যে সরকারী কর্মচারীরা সাধারণ কৃষক ও বিভিন্ন ধরনের গ্রাম্য কারিগরদের ওপর যে উৎপীড়ন ও শোষণ করতো তত্ত্ববোধিনী পত্রিকায় তার চিত্রও অতি নিদারুণ:
দুঃখের আর অন্ত নাই, প্রজাপীড়নের প্রধান প্রধান অঙ্গের বিবরণ এখনও অবশিষ্ট রহিয়াছে। তাহার এক অঙ্গের নাম ফৌজদারী উপদ্রব।- এ নাম শ্রবণ মাত্র কোন্ ব্যক্তি না কম্পিত কলেবর হয়? পঞ্চম বর্ষীয় বালকও থানা ও দারোগার প্রসঙ্গ শুনিয়া সভয়ে মাতৃক্রোড়ে গিয়া নিলীন হয়! তদবধি কেমন প্রগাঢ় সংস্কার জমিয়া যায়, যে চিরজীবনই তাহারদিগকে ভূত প্রেত শ্মশানাদির ন্যায় ভয়ংকর বোধ হয়। পথিমধ্যে কোন প্রচণ্ডমূর্তী ফৌজদারী লোকের সহিত সহসা সাক্ষাৎ হওয়া কত ভয়ের বিষয়। ফলতঃ পল্লীগ্রামস্থ ইতর লোকদিগের পক্ষে এ সংস্কার অমূলক নহে, দারোগা ও তৎসংক্রান্ত কর্মচারীদের প্রসিদ্ধ দুর্ব্যবহার স্মরণ করিলে হৃদয়ের শোণিত শুষ্ক হইতে থাকে। চৌর্য, দস্যুবৃত্তি, তদনুরূপ কোন ব্যাপারের অনুসন্ধান পাইলে তিনি স্বসম্প্রদায় সমভিব্যাহারে গ্রাম মধ্যে সমাগমপূর্বক অশেষ প্রকার অত্যাচার আরম্ভ করেন। … দারোগার দীর্ঘোদর পূরণার্থে কিছু কিছু অন্নদান না করিলে তাহারদিগের কোনক্রমেই নিষ্কৃতি নাই। তিনি এইরূপ যত পারেন, সংগ্রহ করিয়া পরিশেষে দস্যু বা সন্ধিচোর যে গৃহস্থের সর্বনাশ করিয়াছে, তাহার উপর সর্বপ্রযত্নে আক্রমণ করেন এবং তাহার যাহা কিছু অবশিষ্ট থাকে, তাহারও কিঞ্চিৎ ভাগ গ্রহণপূর্বক প্রীতমনে প্রস্থান করেন। তাঁহার অধিকারে নরহত্যা হইলে তাঁহার পরাক্রম চতুর্গুণ বৃদ্ধি হয়। গ্রামস্থ লোকে ফৌজদারীর প্রকাণ্ড কান্তভয়ে যে বিষয়ে জাপ্য রাখিবার যত যত্ন করে, তাঁহার লোভ রিপু তত প্রবল হইয়া তাহার চরিতার্থতা সাধনের চেষ্টাও তদনুরূপ বৃদ্ধি হয়। এই তাঁহার উদ্দেশ্য এবং ইহাই তাঁহার কার্য্য।[২২]
ওপরে যে বিভিন্ন প্রকার কৃষক নির্যাতনের চিত্র তত্ত্ববোধিনী পত্রিকা থেকে দেওয়া গেলো তার থেকে একথা অনেকের মনে হওয়া স্বাভাবিক যে তৎকালীন শাসনযন্ত্রের সর্বত্রই নৈরাজ্য এবং বিশৃঙ্খলা বিরাজ করতো এবং ইংরেজ শাসকরা কোন রাজকার্যই সুশৃঙ্খলভাবে সমাধা করতে সক্ষম হতো না। কিন্তু এই ধারণা যে সম্পূর্ণ ভুল তা তত্ত্ববোধিনীর নিম্নোক্ত বক্তব্য থেকে সুস্পষ্ট হবে:
যে দেশে রাজা ও রাজ-নিয়ম আছে এবং যে স্থানের প্রজারা বহু বেতন-ভুক্ উত্তমোত্তম রাজ-কর্মচারী নিয়োগের উপযোগী যথেষ্ট কর প্রদান করে, সে দেশ যে এমত অশাসিত থাকে এবং তত্রত্য লোকের ধন, মান, প্রাণাদি কিছুই যে স্বায়ত্ত নহে, ইহাতে তথাকার রাজ-কার্য্যেরই ত্রুটি স্বীকার করিতে হয়। কিন্তু পাঠকবর্গ যেন এমন মনে না করেন, যে আমাদের রাজপুরুষদিগের সমুদয় কার্যই এইরূপ বিশৃঙ্খল। যে বিষয়ে তাঁহারদিগের স্বার্থ আছে, তাহাতে যত্ন, পরিশ্রম ও উৎসাহের কিছুমাত্র অল্পতা দেখা যায় না, – বোধহয় তাঁহারা আত্মলাভার্থে প্রাণ পর্যন্ত পণ করিয়া অতি দুষ্কর কর্ম্মও সম্পন্ন করিতে পারেন। স্বার্থ সাধনে প্রবৃত্ত হইলে তাঁহারদের মনের প্রভাব বৃদ্ধি হয় এবং অঙ্গসকল দ্বিগুণ বল ধারণ করে। রাজস্ব সংগ্রহার্থে কি অপূর্ব কৌশল, কি পরিপাটী নিয়ম, কি অদ্ভুত নৈপুণ্যই প্ৰকাশ করিয়াছেন।[২৩]
জমিদার, ইজারাদার, পত্তনিদার প্রভৃতি রংবেরং এর মধ্যস্বত্বভোগী শোষকরা কৃষকদের ওপর যত প্রকার নির্যাতন চালাতো তার নিম্নলিখিত তালিকা তত্ত্ববোধিনীতে সংযোজিত হয়েছে:
১। দণ্ডাঘাত ও বেত্রাঘাত ২। চর্মপাদুকা প্রহার ৩। বাঁশ ও কাঠ দিয়ে বক্ষস্থল দলন ৪। খাপড়া দিয়ে নাসিকা-কৰ্ণ মর্দন ৫। মাটিতে নাসিকা ঘর্ষণ ৬। পিঠে হাত বেঁকিয়ে বেঁধে বংশদণ্ড দিয়ে মোড়া দেওয়া ৭। গায়ে বিছুটি দেওয়া ৮। হাত-পা নিগড়বদ্ধ করা ৯। কান ধরে দৌড় করানো ১০। ফাটা দু’খানা বাঁধা বাখারি দিয়ে হাত দলন করা ১১। গ্রীষ্মকালে ঝাঁ ঝাঁ রৌদ্রে পা ফাঁক করে দাঁড় করিয়ে, পিঠ বেঁকিয়ে পিঠের ওপর ও হাতের উপর ইট চাপিয়ে রাখা ১২। প্রচণ্ড শীতে জলমগ্ন করা ও গায়ে জল নিক্ষেপ করা ১৩। গোণীবদ্ধ করে জলমগ্ন করা ১৪। বৃক্ষে বা অন্যত্র বেঁধে লম্বা করা ১৫। ভাদ্র-আশ্বিন মাসে ধানের গোলায় পুরে রাখা।[১৬। চুনের ঘরে বন্ধ করে রাখা ১৭। কারারুদ্ধ করে উপোস রাখা ১৮। গৃহবন্দী করে লংকামরীচের ধোঁয়া দেওয়া! ২৪
তত্ত্ববোধিনী পত্রিকা থেকে ১৮৫০ সালের বাঙলাদেশের কৃষক সমাজের অবস্থার বর্ণনাকে উদ্ধৃতিসহকারে দেওয়ার উদ্দেশ্য তৎকালীন পর্যবেক্ষকদের দৃষ্টিতে ঊনিশ শতকীয় কৃষকজীবনের যে চিত্র পত্রিকাটিতে অংকিত হয়েছে তা সরাসরিভাবে তুলে ধরা। কৃষকদের অবস্থার সম্পর্কে কোন বিশ্লেষণমূলক আলোচনা এই পত্রিকাতে না থাকলেও গ্রাম্য সমাজের চিত্রকে সততার সাথে বর্ণনার ক্ষেত্রে এই পত্রিকার স্থান ঊনিশ শতকে অদ্বিতীয়। এ সম্পর্কে লিখতে গিয়ে বিনয় ঘোষ মন্তব্য করেছেন:
তত্ত্ববোধিনী পত্রিকা শহরের পত্রিকা এবং শহুরে মধ্যবিত্তরাই পত্রিকার পরিচালক। কিন্তু তৎসত্ত্বেও অর্থনীতিক ও সামাজিক সমস্যা-বিচারে তত্ত্ববোধিনীর দৃষ্টি গ্রামাঞ্চল থেকে বিচ্ছিন্ন হয়ে শহরের প্রতি কখনও নিবদ্ধ হয়নি। যখনই অর্থনীতিক সুখ-সমৃদ্ধি ও অভাব- অনটনের কথা পত্রিকায় আলোচিত হয়েছে, তখনই জৌলুস অথবা শহর-নগরের দৃশ্যমান সমৃদ্ধিকে কখনও সে সামগ্রিক উন্নতি ও অগ্রগতি বলে ভুল করেনি।[২৫]
এই বিশেষ বক্তব্যের স্বপক্ষে নীচে তত্ত্ববোধিনী থেকে আর একটি অংশ উদ্ধৃত করা হলো: যাহারা কেবল কলিকাতাস্থ ও কতিপয় অন্য নগরস্থ কতকগুলি বিশেষ বিশেষ লোকের সম্পদের প্রতি লক্ষ্য করিয়া বঙ্গদেশের শুভাশুভের বিষয়ে আলোচনা করে, যাহারা কেবল নগর মধ্যে সর্ব্বদা কতিপয় সধন-লোকের সহিত একত্রিত হইয়া কথোপকথন করে এবং যে সমস্ত লোক আধুনিক নব্যসম্প্রদায়ীদিগকে ইংরেজদিগের বেশভূষা ও আচার ব্যবহারের অনুকরণ করিতে দেখিয়া মহানন্দে আনন্দিত হয়, তাহারাই বলে যে অধুনা বঙ্গদেশের বিশেষ উন্নতি হইয়াছে, কিন্তু যে সমস্ত লোক বঙ্গদেশের অন্তর্বর্ত্তী সমস্ত পল্লীগ্রামস্থ মনুষ্যের অবস্থা অনুসন্ধান করিয়া দেখে এবং যাহারা মধ্যে মধ্যে তাহাদিগের সহিত কথোপকথন করিয়া নানা প্রকার দুঃখের বার্তা শ্রবণ করে, তাহারা আর কখনই বলিতে পারে না যে এক্ষণে বঙ্গরাজ্যের বিশেষ দুর্দ্দশা ভিন্ন কোন অংশে ইহার উন্নতি হইয়াছে। যদি চিরাধীনত্বকে সম্পদ বলিয়া গণনা করা সঙ্গত হয়, যদি অনশনাবস্থায় দিনযাপন করাকে উন্নতির লক্ষণ বলিয়া গ্রহণ করা উচিত হয় এবং যদি মুমূর্ষু অবস্থাকে সম্পদের সময় বলিয়া মনে করা বিধেয় হয়, তাহা হইলে বর্তমান বঙ্গবাসী লোককেও সুখী ও সম্পদশালী বলিয়া মনে করিতে পারা যায়।
অধুনা কলিকাতা প্রভৃতি কোন কোন প্রকাশ্য স্থানস্থ কতিপয় ব্যক্তি যেমন উৎকৃষ্ট অট্টালিকায় বাস করিয়া উত্তমোত্তম উপাদেয় দ্রব্য ভক্ষণ করিয়া এবং সুচারু পরিচ্ছদ ধারণ ও সুন্দর যানবাহনে আরোহণ করিয়া কিঞ্চিৎ সুখী হইয়াছে, সেইরূপ পল্লী গ্রামের মধ্যে অসংখ্য ব্যক্তি অন্নাচ্ছাদনাভাবে বিজাতীয় যন্ত্রণা ভোগ করিতেছে। কোন সামান্য জলাশয়ের মধ্যে কুম্ভীরাদি ভীষণ জলজন্তু প্রবিষ্ট হইলে তত্রস্থ ক্ষুদ্র ক্ষুদ্র প্রাণীবর্গের যেমন অবস্থা হইয়া থাকে বঙ্গদেশবাসী দুৰ্ব্বল মনুষ্যদিগেরও এক্ষণে তদ্রূপ দশা উপস্থিত হইয়াছে।[২৬]
তত্ত্ববোধিনী পত্রিকার উপরোক্ত উদ্ধৃতিসমূহ থেকে ঊনিশ শতকের মধ্যভাগে বাঙলাদেশের যে চিত্র ফুটে ওঠে তার সাথে ১৯৭০ সালের পূর্ব বাঙলার বর্তমান অবস্থার কি আশ্চর্য সাদৃশ্য! আজও ঢাকা এবং অন্যান্য শহরবাসী কতিপয় ব্যক্তি ‘উৎকৃষ্ট অট্টালিকায় বাস করিয়া উত্তমোত্তম উপাদেয় দ্রব্য ভক্ষণ করিয়া এবং সুচারু পরিচ্ছদ ধারণ ও সুন্দর যানবাহনে আরোহণ করিয়া কিঞ্চিৎ সুখী হইয়াছে’ এবং ‘পল্লী গ্রামের মধ্যে অসংখ্য ব্যক্তি উপযুক্ত অনুচ্ছাদনাভাবে বিজাতীয় যন্ত্রণা ভোগ করিতেছে।’ ‘কোন সামান্য জলাশয়ের মধ্যে কুম্ভীরাদি ভীষণ জলজন্তু প্রবিষ্ট হইলে তত্রস্থ ক্ষুদ্র ক্ষুদ্র প্রাণীবর্গের যেমন অবস্থা হইয়া থাকে বঙ্গদেশবাসী দুৰ্ব্বল মনুষ্যদিগেরও এক্ষণে তদ্রূপ দশা উপস্থিত হইয়াছে’ –এই বক্তব্য ১৮৫০ এর বাঙলাদেশের মতো ১৯৭০ এর পূর্ব বাঙলার ক্ষেত্রেও আজ সমানভাবেই প্রযোজ্য।
বৃটিশ-ভারতে চিরস্থায়ী বন্দোবস্তসহ অন্যান্য ভূমি ব্যবস্থা সম্পর্কে মন্তব্য করতে গিয়ে কার্ল মার্কস তাঁর ‘ক্যাপিটালের’ তৃতীয় খণ্ডে বলেন:
অন্যান্য যে কোন জাতির ইতিহাসের মধ্যে একমাত্র ভারতের বৃটিশ শাসনের ইতিহাসই অর্থনীতির ক্ষেত্রে ক্রমাগত নিষ্ফল ও গাঁজাখোরী (এবং কার্যক্ষেত্রে শয়তানী) পরীক্ষা নিরীক্ষার ইতিহাস। বাঙলাদেশে তাঁরা ব্যাপকভাবে ইংল্যান্ডের ভূমিব্যবস্থার এক প্রহসন সৃষ্টি করেন; দক্ষিণ ভারতে ক্ষুদ্রাকার ভূমির বণ্টননীতির হাস্যকর বিকৃতি ঘটান; এবং উত্তর পশ্চিমাঞ্চলে সর্বশক্তি নিয়োগ করে জমির ওপর যৌথ-অধিকারমূলক গ্রামসমাজকে রূপান্তরিত করেন তার নিজেরই এক ব্যঙ্গ চিত্রে।[২৭]
অর্থনৈতিক ক্ষেত্রে চিরস্থায়ী বন্দোবস্তের ব্যর্থতা বৃটিশ-ভারতীয় সরকারের দ্বারাও ঊনিশ ও বিশ শতকের বিভিন্ন পর্যায়ে স্বীকৃত হয়। ১৮১৯ খৃস্টাব্দে ইস্ট ইন্ডিয়া কোম্পানীর ‘কোর্ট অব ডাইরেক্টররা’ বলেন:
এ বিষয়ে মন্তব্য প্রকাশ না করে আমরা পারছি না যে, চিরস্থায়ী বন্দোবস্ত যাদের সাথে হয় তাদেরকে সত্যিকার ভূস্বামী হিসেবে ধরে নেওয়ার ফলেই অন্যান্যদের অধিকার ও স্বার্থ দারুণভাবে ক্ষতিগ্রস্ত হয়েছে। এই ভুল (যা এখন সেই হিসেবে স্বীকৃত হয়েছে), এবং তার থেকে উদ্ভূত অভ্যাসের বলে রায়তদের দেওয়া রাজস্বকে হিসাবের মধ্যে বিবেচনা না করে তাকে খাজনা হিসেবে বিবেচনা করার ফলেই তার থেকে অন্যান্য যে সমস্ত কুফল প্রত্যাশা করা যেতে পারতো তার উৎপত্তি হয়েছে … এ বিষয়ে কোন সন্দেহ নেই যে শব্দের ভুল প্রয়োগ এবং রায়তদের থেকে পাওনার দাবীকে সঠিকভাবে ‘রাজস্ব’ শব্দ দ্বারা বর্ণনা না করে তার পরিবর্তে ‘খাজনা’ শব্দ ব্যবহারই ভূমিব্যবস্থার সমগ্র বিষয়টির মধ্যে অনেক বিভ্রান্তি সৃষ্টি করেছে এবং তার ফলে রায়তদের অধিকার ক্ষতিগ্রস্ত ও বিনষ্ট হয়েছে।[২৮]
১৮৩১-৩২ খৃস্টাব্দে ‘সিলেক্ট কমিটি’ এ বিষয়ে মন্তব্য করতে গিয়ে বলেন:
বাঙলাদেশে চিরস্থায়ীভাবে বন্দোবস্তকৃত জেলাগুলিতে কোন বন্দোবস্তই নেই এবং সরাসরিভাবে নির্ধারিত রাজস্বের পরিমাণ ব্যতীত সেখানকার সম্পর্কে খুব সামান্যই জানা আছে। চিরস্থায়ী বন্দোবস্তের সময় ভুলবশতঃ ধরে নেওয়া হয়েছিলো যে সকল সংশ্লিষ্ট পক্ষের অধিকার ব্যবহারিক নিয়মকানুনের দ্বারা এমন সুপ্রতিষ্ঠিত ছিলো যে তার ওপর ভিত্তি করেই আদালতের পক্ষে ব্যক্তিগত অধিকার সংরক্ষণ সম্ভব হতো। এটাকেই উপরোক্ত ব্যর্থতার কারণ হিসেবে ধরা যেতে পারে। এছাড়া আরও একটা বড়ো কারণ হলো জমিদারদের বংশানুক্রমিক ভূস্বামী হিসেবে ঘোষণার ব্যবস্থা।[২৯]
১৮৭২ খৃস্টাব্দে বৃটিশ-ভারতীয় সরকারের একটি রিপোর্টে বলা হয়:
আধুনিক একজন জমিদার পরিস্থিতি অনুযায়ী নিজের প্রত্যেকটি বেহিসেবী খরচ অথবা প্রয়োজন মেটানোর উদ্দেশ্যে তার রায়তদের ওপর খাজনা ধার্য করে।[৩০]
চিরস্থায়ী বন্দোবস্তের ফলে রায়ত ও জমিদারদের সম্পর্ক উত্তরোত্তরভাবে তিক্ত হয়ে ওঠে এবং জমিদারদের উৎপীড়ন সহ্য করতে না পেরে রায়তরা প্রায়ই বিদ্রোহ ঘোষণা করে। আঠারো শতকের শেষভাগ এবং সারা ঊনিশ শতক ব্যাপী ভারতের ইতিহাসে এই ধরনের অসংখ্য কৃষক বিদ্রোহের স্থান উল্লেখযোগ্য। বস্তুতপক্ষে এই দীর্ঘকালব্যাপী বিদেশী শাসনের বিরুদ্ধে ভারতীয় জনগণের গণতান্ত্রিক সংগ্রামের মর্মবস্তুই হলো কৃষকদের নিরবিচ্ছিন্ন বিদ্রোহ এবং জমির ওপর তাদের স্বত্ব পুনরুদ্ধারের সংগ্রাম।
এই কৃষক বিদ্রোহ সম্পর্কে আলোচনা করতে গিয়ে সুপ্রকাশ রায় তাঁর ‘ভারতের কৃষক- বিদ্রোহ ও গণতান্ত্রিক সংগ্রাম’ নামক পুস্তকে বলেছেন:
বঙ্গদেশ তথা ভারতবর্ষের কৃষক বিদ্রোহগুলি প্রথমে ইতস্তত বিক্ষিপ্তভাবে আরম্ভ হইলেও তাহা ক্রমশঃ সংগঠিত ও সঙ্ঘবদ্ধরূপ গ্রহণ করিয়া বিস্তীর্ণ অঞ্চলে, কোন কোনটি এমনকি সমগ্র দেশময় বিস্তারলাভ করিয়াছিল।[৩১]
ইংরেজশাসন প্রাচীন ভারতের গ্রাম-সমাজের অচলায়তন ভাঙিয়া কৃষকদিগকে বাহিরে আনিয়া তাহাদিগকে অভূতপূর্ব শোষণ উৎপীড়নের শিকারে পরিণত করিলে তাহারা প্রথমে দিশেহারা হইয়া ইস্তস্তত বিক্ষিপ্তভাবে সংগ্রাম আরম্ভ করিয়াছিল। ইহার পর অল্পকালের মধ্যেই আত্মরক্ষার শেষ উপায় হিসেবে সঙ্ঘবদ্ধভাবে ও সংগঠিতভাবে সংগ্রাম আরম্ভ করে।[৩১]
একদিকে জমিদারদের অকর্মণ্যতা এবং মাত্রাতিরিক্ত শোষণ (যে শোষণের কোন লভ্যাংশ চিরস্থায়ী বন্দোবস্ত অনুযায়ী বৃটিশ-ভারতীয় সরকারের প্রাপ্য ছিলো না।) এবং অন্যদিকে ক্রমাগত সঙ্ঘবদ্ধ ও সংগঠিত কৃষক বিদ্রোহ এই দুইয়ের হাত থেকে রক্ষা লাভের উদ্দেশ্যে বৃটিশ-ভারতীয় সরকার ১৮৫৯ এবং ১৮৮৫ খৃস্টাব্দে চিরস্থায়ী বন্দোবস্তের ক্ষেত্রে কিছু সংস্কার সাধনের চেষ্টা করে।
এই দুই সংস্কারমূলক আইন অনুযায়ী দখলীস্বত্ব এবং অ-দখলী স্বত্বের মধ্যে পার্থক্য করা হয়। দখলীস্বত্ব পাওয়ার জন্যে একটা জমি ক্রমাগত বারো বৎসর দখলের মধ্যে রাখতে হবে এবং বারো বৎসর পর এই দখলী স্বত্বের ফলে কোন জমিদার ইচ্ছেমতোভাবে খাজনাবৃদ্ধি করতে পারবে না। সেক্ষেত্রে খাজনা বৃদ্ধি করতে হলে নির্ধারিত নিয়ম ও রীতি অনুযায়ীই করতে হবে। এছাড়া খাজনা সংক্রান্ত বিবাদের মীমাংসার একটা ব্যবস্থাও তাতে থাকে। পাট্টা এবং রশিদ প্রদানের কথা বলা হলেও কার্যক্ষেত্রে তা পুরোপুরিভাবে নিষ্ফল হয়।
এই দুই প্রজাস্বত্ব আইন সম্পর্কে মন্তব্য করতে গিয়ে ১৯০২ খৃস্টাব্দে বৃটিশ ভারতীয় সকারের গভর্ণর জেনারেল কাউন্সিল এক প্রস্তাবে বললেন:
পূর্ববর্তী শতকে বৃটিশ সরকার যে ভূস্বামীদেরকে একটা শ্রেণী হিসেবে প্রতিষ্ঠিত করেছে তাদের প্রজাবর্গ বাঙলাদেশের কৃষকদের সম্পর্কে একথা বলার যুক্তি আরও কম যে তাদের অবস্থা চিরস্থায়ী বন্দোবন্তের ফলে ভয়ানক আরামদায়ক ও সমৃদ্ধ হয়েছে। বরং আসল ব্যাপার অন্যরকম ছিলো বলে এবং জমিদারদের থেকে ভাল ব্যবহারের পরিবর্তে জমিদারদের দ্বারা তারা খাজনা জর্জরিত, দারিদ্রক্লিষ্ট এবং নির্যাতিত হওয়ার ফলেই ভারত সরকার বাধ্য হয়ে তাদের পক্ষ থেকে হস্তক্ষেপ করার প্রয়োজন বোধ করেছিলেন এবং ১৮৫৯ খৃস্টাব্দের প্রজাস্বত্ব আইন থেকে শুরু করে ১৮৮৫ খৃস্টাব্দের আইন পর্যন্ত একের পর এক আইনগত ব্যবস্থার মাধ্যমে তার জীবনে এনেছিলেন অধিকতর নিরাপত্তা যা সে এখনো ভোগ করছে।[৩২]
উপরোক্ত প্রস্তাবে আরো বলা হয়:
মোটকথা রায়তরা বাঙলাদেশের চিরস্থায়ী বন্দোবস্তের মাধ্যমে মুক্তি লাভ করেনি; সেটা তারা লাভ করেছে এর অবাধ স্বাধীনতা ও অপব্যবহারকে নিয়ন্ত্রণ করার উদ্দেশ্যে সর্ব্বোচ্চ সরকার কর্তৃক অনুমোদিত বিভিন্ন আইনের মাধ্যমে।[৩৩]
কিন্তু ১৯০২ সালের গভর্ণর জেনারেলের কাউন্সিলের এই সীমাবদ্ধ দাবী সত্ত্বেও একথা সত্য যে ১৮৮৫ সালের প্রজাস্বত্ব আইন কৃষকদের দুই প্রধান সমস্যা জমিদার কর্তৃক ইচ্ছেমতো খাজনা বৃদ্ধি এবং জমি থেকে উচ্ছেদের হাত থেকে তাদেরকে বিন্দুমাত্র রক্ষা করতে সমর্থ হয়নি।
সেন্সাস কমিশনার স্যার টমাস মনরোর মতে ১৮৪২ সালে ভারতে কোন ভূমিহীন কৃষক ছিলো না। ১৮৭২ সালে অর্থাৎ এর মাত্র তিরিশ বছর পর ভারতে ভূমিহীন কৃষকের সংখ্যা দাঁড়ায় ৭৫ লক্ষ। এদের সংখ্যা এর পর থেকে ক্রমাগতভাবে বৃদ্ধি লাভ করতে থাকে এবং ১৯৩১ সালের সেন্সাস অনুসারে দেখা যায় যে বাঙলাদেশের কৃষিকার্যরত ব্যক্তিদের মধ্যে শতকরা তিরিশ ভাগই ভূমিহীন।[৩৪] জমিদার, কৃষিকার্যরত ভূমিমালিক ও কৃষি শ্রমিকদের নিম্নলিখিত একটা হিসাবে ১৯৩১ সালের সেন্সাস রিপোর্টে[৩৫] পাওয়া যায় :
উপরের এই সংখ্যাগুলি থেকে স্পষ্টই দেখা যায় যে, ১৯২১ থেকে ১৯৩১ এই দশ বৎসরের মধ্যে জমিদার এবং খাজনাভোগী শ্রেণীভুক্ত ব্যক্তির সংখ্যা ২৪৩, ২৭২ অর্থাৎ প্রায় ৬২% গুণ বৃদ্ধি পেয়েছে। সেই অনুপাতে কৃষিকার্যরত ভূমিমালিক ও প্রজাদের সংখ্যা অনেক কমে গেছে এবং কৃষি শ্রমিকদের সংখ্যা অনেকখানি বৃদ্ধি লাভ করেছে।
১৯২১ এবং ১৯৩১ সালের সেন্সাসের মধ্যে বিভক্তিকরণের কতকগুলি তারতম্যের ফলে ভূমিহীন কৃষকদের সংখ্যা কিছু কম করে দেখানো হলেও বস্তুতঃপক্ষে তৎকালীন বাঙলাদেশের ভূমিহীনদের সংখ্যা ৩০%-এর বেশীই ছিলো। এ সম্পর্কে বাঙলা সরকার কর্তৃক নিযুক্ত ভূমিরাজস্ব কমিশনের (ফ্লাউড কমিশন) কাছে প্রদত্ত একটি স্মারকলিপিতে বঙ্গীয় প্রাদেশিক কৃষক সভার পক্ষ থেকে বলা হয়:
সেন্সাসে (অর্থাৎ ১৯৩১ সালের সেন্সাসে – ব. উ.) অনুসৃত কৃত্রিম সংজ্ঞাটি (অর্থাৎ কৃষকদের বিভিন্ন অংশে বিভক্ত করার সংজ্ঞা – ব. উ.) খুবই দুঃখজনক কারণ কৃষকরা কি পরিমাণে জমি থেকে বিতাড়িত হচ্ছে এর ফলে সেটা ঠিক বোঝা যায় না। যে বর্গাদার জমির ওপর কোন অধিকার ব্যতীত কেবলমাত্র মৌখিক ও বাৎসরিক ইজারার ভিত্তিতে জমিতে চাষ আবাদ করে তাকে জমি থেকে বিতাড়িত বলেই ধরে নিতে হবে। বাঙলাদেশে কি অনুপাত জমি এখন বর্গাদারদের মাধ্যমে চাষ আবাদ করা হয় সেটা বলা অসম্ভব কিন্তু গ্রামবাঙলা সম্পর্কে কিছু জ্ঞান আছে এ রকম যে কোন লোকের কাছে একথা স্পষ্ট যে, এ ধরনের তথাকথিত ‘জমি বন্দোবস্তের’ সংখ্যা অদ্ভুত দ্রুততার সাথে বৃদ্ধি পাচ্ছে এবং বর্তমানে, অন্ততঃপক্ষে কোন কোন জায়গায়, এক-তৃতীয়াংশ জমি পর্যন্ত এইভাবেই আবাদ হচ্ছে।[৩৬]
১৮৮৪ সাল থেকে ১৯১৩ সাল পর্যন্ত জমি হস্তান্তর দলিলের সংখ্যা এবং তার পরিণতি সম্পর্কে বলতে গিয়ে অধ্যাপক রাধাকমল মুখার্জী লিখেছেন :
রেজিস্ট্রিকৃত দলিলের মাধ্যমে দখলী জমি হস্তান্তরের সংখ্যা ১৮৮৪ সালের ৪৩,০০০ থেকে ১৯১৩ সালে দাঁড়ায় ১৫ লক্ষে (এবং তার পর থেকে নিঃসন্দেহে উত্তরোত্তরভাবে আরও বেড়ে চলেছে)। এর অর্থ অত্যন্ত প্রয়োজনীয় এক শ্রেণীর চাষীরা বিক্রীত হয়ে জমি থেকে উৎখাত হচ্ছে এবং ভূমিহীন সর্বহারার দলকেই নিশ্চিতভাবে স্ফীত করছে। এই শ্রমিকেরা অবশ্য কল, কারখানা এবং বাঙলাদেশের বাগানগুলিতে যায় না, সেগুলি প্রধানতঃ উত্তর প্রদেশীয় শ্রমিকদের দ্বারাই ভর্তি থাকে। তারা হয় অধস্তন-রায়ত অথবা ভাড়াটে কৃষিমজুর ও ভাগচাষী হিসেবে কাজ করে। প্রথম শ্রেণীভুক্তরা (অর্থাৎ অধস্তন রায়তরা ব. উ.) মহাজনদের হাতে চলে যাওয়া তাদের নিজেদের জমির ওপরই উচ্চহারে খাজনা দিয়ে চাষাবাদ করে এবং এই কারণেই ক্রমবর্ধমানভাবে দেখা দেয় অনুপযুক্ত আবাদ ও দারিদ্র্য।[৩৭]
বর্ধিতহারে যে সমস্ত কৃষকেরা ভূমি থেকে উৎখাত হচ্ছিলো তারা যদি কলকারখানায় কাজ পেতো তাহলে তাদের অবস্থা এবং সামগ্রিকভাবে দেশের আর্থিক জীবন তেমন ঘোরতর আকার ধারণ করতো না। এ ধরনের কাজের অভাব যে উত্তর প্রদেশীয় শ্রমিকদের দ্বারা সৃষ্টি হয়েছিলো তা নয়। এর আসল কারণ বাঙলাদেশে এবং সারা ভারতে ইংরেজ রাজত্বকালে শিল্পোন্নয়নের অভাব। শিল্প যদি ঊনিশ এবং বিশেষতঃ বিশশতকে উপযুক্তভাবে অগ্রগতি লাভ করতো তাহলে অবস্থা এতো শোচনীয় না হয়ে ভূমিহীন কৃষকদের শ্রম শিল্পোৎপাদনের ক্ষেত্রে নিয়োজিত হতো এবং তার ফলে একদিকে তাদের জীবিকার সংস্থান এবং অন্যদিকে দেশের সামগ্রিক আর্থিক অবস্থা উন্নত হতো। কিন্তু চিরস্থায়ী বন্দোবস্ত সে সম্ভাবনাকেও ভয়ানকভাবে রোধ করে। এই বন্দোবস্তের মাধ্যমে যে ভূমিরাজস্ব ব্যবস্থা প্রচলিত হয় তাতে একদিকে জমিদারদেরকে সর্বপ্রকার নোতুন কর থেকে চিরতরে অব্যাহতি দেওয়া হয় এবং অন্যদিকে তাদেরকে অবাধ সুযোগ সুবিধা, এমনকি ক্ষেত্রবিশেষে অধিকার পর্যন্ত দেওয়া হয় ইচ্ছেমতো কৃষকদের ওপর কর বৃদ্ধি করার। এই অপদার্থ বেকার- জমিদাররা ভূমি থেকে উদ্বৃত্ত যাবতীয় মুনাফা নিজেদের প্রয়োজন ও ভোগবিলাস মেটানোর জন্যে খরচা করে যায় এবং তার ফলে সেই উদ্বৃত্ত জাতীয় অর্থনীতির ক্ষেত্রে একটা ব্যাপক ও বিস্তৃত বন্ধ্যাত্ব সৃষ্টি করতেই সহায়তা করে।
শুধু এইভাবেই নয়, শিল্পক্ষেত্রে নোতুন উদ্যমকে ব্যাহত করে সেখানেও বন্ধ্যাত্ব সৃষ্টির ক্ষেত্রে চিরস্থায়ী বন্দোবস্তের ভূমিকা খুব উল্লেখযোগ্য। বৃটিশ ভারতীয় সরকার শিল্পকার্য থেকে প্রাপ্য মুনাফার ওপর আয়কর ধার্য করলেও কৃষি এবং জমিদারী থেকে প্রাপ্য মুনাফার ওপর তারা সে ধরনের কোন আয়কর নির্ধারণ করে না। এর ফলে বাঙলাদেশের ধনীদের হাতে যে বিনিয়োগযোগ্য অর্থ ছিলো সেটা তারা জমিদারী ক্রয় এবং ভূমিস্বত্বের মালিক হওয়ার জন্যেই অধিকাংশ ক্ষেত্রে ব্যয় করে। কারণ এই ক্ষেত্রে পুঁজি বিনিয়োগ করলে নিশ্চিতভাবে এবং নিরুপদ্রবে মুনাফা ভোগ করা যেতো এবং সে মুনাফার অংকও শিল্প মুনাফার তুলনায় হয়তো অনেক বেশী। এই কারণে যাদের হাতে কিছু পরিমাণ বিনিয়োগযোগ্য পুঁজি জমা হতো তাদের মধ্যে বিপুল অধিকাংশই সেটা জমিজমা এবং জমিদারী স্বত্ব ক্রয়ের জন্যে নিয়োগ করতো। শিল্পক্ষেত্রে বাঙালী মধ্যবিত্তের উৎসাহের অভাব সম্পর্কে বিনয় ঘোষ তাঁর সাময়িকপত্রে বাংলার সমাজচিত্র পুস্তকে লিখেছেন :
এই নুতন ধনিক শ্রেণীর (অর্থাৎ মার্কস বর্ণিত ‘শহুরে পুঁজিপতি’ বেনিয়ান মুৎসুদ্দী দালাল ব্যবসায়ী প্রভৃতি – ব.উ.) কাছে জমিদারী ও বাণিজ্যপণ্যের মতো লেনদেনের স্পেকুলেশনের ও মুনাফার বস্তু হয়ে উঠল। বস্তুতঃ কর্ণওয়ালিসেরও উদ্দেশ্য ছিল তাই। এদেশের নূতন ধনিক শ্রেণীর সঞ্চিত ধনের একটা গতি করা প্রয়োজন। জমিদারীতে নিরাপদ আয় এবং অতিরিক্ত মুনাফার সুযোগ সৃষ্টি করে কর্ণওয়ালিস এদেশের নূতন বাণিজ্যলব্ধ মূলধনকে স্বাধীন শিল্পায়নের ক্ষেত্র থেকে সনাতন ভূসম্পত্তির দিকে পরিচালিত করেছিলেন।[৩৮]
এই উদ্দেশ্যে ৬ই মার্চ ১৭৯৩ তারিখে ইস্ট ইণ্ডিয়া কোম্পানীর ডিরেক্টরদের কাছে প্রেরিত একটি পত্রে কর্ণওয়ালিস তাঁদেরকে জানান:
ভূমিস্বত্বকে নিরাপদ ঘোষণা করার সঙ্গেই এদেশীয়দের হাতে যে বিরাট পুঁজি আছে সেটাকে তারা অন্য কোনভাবে নিয়োগ করার উপায় না দেখে ভূসম্পত্তি ক্রয়ের উদ্দেশ্যেই ব্যয় করবে।[৩৯] কর্ণওয়ালিসের এই উদ্দেশ্য ব্যর্থ হয়নি।
বাঙলাদেশে প্রতি একরে জমিদাররা সরকারকে খাজনা দিতো দশ আনা আট পয়সা, কিন্তু জকিদাররা বেআইনী আদায় বাদ দিয়ে আইনমতো কৃষকদের থেকে আদায় করতো একর প্রতি তিন টাকা অর্থাৎ সরকারকে যা দিতো তার পাঁচ গুণ।[৪০]
এ সম্পর্কে বঙ্গীয় প্রাদেশিক কৃষক সভার স্মারকলিপিতে বলা হয়:
বাঙলাদেশের জমিদাররা কৃষিজাত আয়ের ওপর আয়কর থেকে মুক্ত। বাঙলাদেশের রাজস্ব জমিদার ছাড়া অন্য শ্রেণীদের থেকে আয়করের মাধ্যমে সংগৃহীত রাজস্বের অর্ধেক। অথচ বোম্বাই প্রদেশে ভূমি রাজস্বের পরিমাণ আয়কর থেকে প্রাপ্ত অংকের দ্বিগুণ। এর অর্থ শিল্প, ব্যবসা ইত্যাদির মাধ্যমে প্রাপ্ত আয়ের ওপর কর জমি থেকে আয়ের ওপর করের অপেক্ষা অন্যায়ভাবে বেশী ধার্য করা হচ্ছে। করভারের এই অসম বিতরণ দেশের শিল্পায়নের বাধা সৃষ্টির ক্ষেত্রে গুরুত্বপূর্ণ ভূমিকা পালন করে। জমিতে পুঁজি নিয়োগ করে মোটামুটি করমুক্ত একটা আয় নিশ্চিত হবে একথা যদি কেউ জানে তাহলে সে শিল্প প্রচেষ্টার মতো আপেক্ষিকভাবে বিপদসংকুল একটা এলাকায় সাধারণতঃ তার জমা টাকা নিয়োগ করতে চায় না। তাহলে দেখা যাচ্ছে যে, শিল্পক্ষেত্রে প্রদেশের পশ্চাৎপদত্ব এবং কৃষি জমির ক্ষুদ্রাতিক্ষুদ্র খণ্ডে বিভক্ত হয়ে চলার ভয়ানক প্রক্রিয়ার জন্যে চিরস্থায়ী বন্দোবস্তুই প্রত্যক্ষভাবে দায়ী।[৪১]
বাঙলাদেশে কৃষক বিদ্রোহের ইতিহাস কেবলমাত্র ইংরেজ শাসন অথবা চিরস্থায়ী বন্দোবস্ত পরবর্তী যুগের মধ্যে সীমাবদ্ধ নয়। এই ইতিহাস আরও অনেক সুদূরপ্রসারী। তবে একথা সত্য যে, ১৭৯৩ সালের চিরস্থায়ী বন্দোবস্তের পর থেকে বাঙলাদেশের কৃষক এক নোতুন পর্যায়ে উন্নীত হয় এবং এই সমস্ত খণ্ড খণ্ড বিদ্রোহ ক্রমশঃ অধিকতর সংগঠিত রূপ ধারণ করে।
ইংরেজদের আমলে সর্বপ্রথম কৃষক-বিদ্রোহ হলো ‘সন্ন্যাসী বিদ্রোহ’।[১৭৬৩ সালের এই বিদ্রোহের পর থেকে দেশের বিভিন্ন অঞ্চলে যে সমস্ত কৃষক-বিদ্রোহ ঘটে তাদেরকে আপাতঃদৃষ্টিতে নিতান্ত বিচ্ছিন্ন মনে হলেও তাদের মধ্যে একটা অন্তর্নিহিত যোগসূত্র ছিলো। চিরস্থায়ী বন্দোবস্ত এবং সেই বন্দোবস্তজাত শোষণব্যবস্থাই এই যোগসূত্রের মূল স্রষ্টা।
খণ্ড খণ্ড কৃষক-বিদ্রোহকে একটা আন্দোলনের রূপ দেওয়ার জন্য সাংগঠনিক প্রচেষ্টার প্রথম উদাহরণ পাওয়া যায় ১৮৭২-৭৩ সালে ‘সিরাজগঞ্জ কৃষক-বিদ্রোহের’ সময়। ভারতের কৃষক-বিদ্রোহের ইতিহাস রচয়িতা সুপ্রকাশ রায় এই বিদ্রোহ সম্পর্কে মন্তব্য করতে গিয়ে বলেছেন:
১৮৭২-৭৩ খৃস্টাব্দে ‘সিরাজগঞ্জ-বিদ্রোহ-এর সময় পাবনা জেলার সর্বত্র যে কৃষক সমিতি গঠিত হইয়াছিল তাহা কোনক্রমেই আকস্মিক ছিল না। ঊনবিংশ শতাব্দীর কৃষক-বিদ্রোহ হইতে সংগ্রামী কৃষক যে অভিজ্ঞতা লাভ করিয়াছিল তাহারই ফলস্বরূপ দেখা দিয়াছিল কৃষকের এই নিজস্ব সংগঠন। বৃটিশ শাসন ও জমিদার এবং মহাজন শ্রেণীর সঙ্ঘবদ্ধ শক্তিই সংগ্রামী কৃষককে তাহাদের নিজস্ব সংগঠন সম্বন্ধে সচেতন করিয়া তুলিয়াছিল ও নিজস্ব সংগঠন সম্বন্ধীয় এই চেতনাই বিংশ শতাব্দীতে কৃষকের সংগ্রাম-শক্তি বহুগুণে বর্ধিত করিয়াছিল। ‘সিরাজগঞ্জ-বিদ্রোহ-এর সময় গঠিত এই কৃষক সমিতিকে ১৯৩৬ সালে গঠিত সর্বভারতীয় কৃষকসভার অগ্রদূত বলা চলে।[৪২]
আঠারো এবং উনিশ শতকের বিদ্রোহগুলির মধ্যে সিরাজগঞ্জ কৃষক-বিদ্রোহের একটা বিশেষ ঐতিহাসিক গুরুত্ব আছে। এই বিদ্রোহ সরাসরিভাবে বৃটিশ ভারতীয় সরকারকে প্রজাস্বত্ব সম্পর্কিত একটি আইনে প্রণয়ন করতে বাধ্য করে।[১৭৯৩ সালের চিরস্থায়ী বন্দোবস্ত এবং ১৮৫৯ সালের আইনর বলে জমিদাররা আদালতের অনুমোদনক্রমে ইচ্ছেমতো খাজনা বৃদ্ধি এবং কৃষকদেরকে জমি থেকে উচ্ছেদ করতো।[১৮৮৫ সালের বঙ্গীয় প্রজাস্বত্ব আইন অনুসারে জমিদারদের এই ক্ষমতাকে অনেকাংশে খর্ব করা হয়। এরপর থেকে যে কোন কৃষক একটানাভাবে বারো বৎসর কোন জমিতে চাষাবাদ করে এলে সেই জমির ওপর তার দখলীস্বত্ব সৃষ্টি হবে এবং তাকে সেই জমি থেকে উৎখাত করা চলবে না বলে স্থির হয়। কাজেই প্রয়োগের ক্ষেত্রে অনেক অসুবিধা ও গলদ থাকার জন্যে চাষীরা এই আইনের ফলে খুব একটা লাভবান না হলেও ১৭৯৩ এর পর এই সর্বপ্রথম আইনগতভাবে ১৮৮৫ সালের বঙ্গীয় প্রজাস্বত্ব আইনের মাধ্যমে জমির ওপর কৃষকদের আংশিক স্বত্ব স্বীকৃতি লাভ করে।
পূর্ব বাঙলা ও আসামের ইম্পিরিয়াল গেজেটিয়ারে এ সম্পর্কে নিম্নলিখিত মন্তব্য করা হয়:
পাবনা জেলার ১৮৭২-৭৩ খৃস্টাব্দের কৃষক-বিদ্রোহ (‘Riots’) একটি অত্যন্ত গুরুত্বপূর্ণ ঘটনা। কারণ, ইহারই পরিণতিস্বরূপ কৃষিভূমির উপর প্রজার অধিকার প্রতিষ্ঠা সম্বন্ধে পূর্ণ আলোচনা আরম্ভ হইয়াছিল এবং সেই আলোচনারই চূড়ান্ত ফল হিসাবে বিধিবদ্ধ হইয়াছিল ‘প্রজাবৃন্দের সনদ’ বলিয়া কথিত ১৮৮৫ খৃস্টাব্দের বঙ্গীয় প্রজাস্বত্ব আইন।[৪৩]
বাঙলাদেশের সরকারী ইতিহাস-প্রণেতা বাকল্যাণ্ড সিরাজগঞ্জ-বিদ্রোহ সম্পর্কে লিখেছেন :
১৮৭২-৭৩ খৃস্টাব্দের পাবনায় কৃষক-বিদ্রোহেই ১৮৮৫ খৃস্টাব্দের বঙ্গীয় প্রজাস্বত্ব আইনের আলোচনা ও উহা চূড়ান্ত রূপ গ্রহণের মূল কারণ উপরোক্ত মন্তব্যসমূহ থেকে সিরাজগঞ্জ কৃষক-বিদ্রোহের গুরুত্ব এবং তাৎপর্য সহজেই বোঝা যায়। ভারতের বিশেষতঃ বাঙলাদেশের বুকে অসংখ্য ছোট-বড়ো কৃষক-বিদ্রোহের মধ্যে সাফল্যের দিক থেকে এই বিদ্রোহ অনেক বেশী সার্থক এবং এই সার্থকতার কারণ তার সাংগঠনিক চরিত্র। কৃষকদের ঐক্যবদ্ধ শক্তি এই সর্বপ্রথম একটি কৃষক সমিতির মধ্যে সাংগঠনিক রূপ লাভ করে। কৃষকদের সংগঠিত শক্তিই সিরাজগঞ্জ কৃষক-বিদ্রোহের সাফল্যের প্রধান কারণ।
১৮৮৫ সালে কংগ্রেস প্রতিষ্ঠার পর ভারতবর্ষে মধ্যবিত্ত শ্রেণীর জাতীয়তাবাদী আন্দোলন ধীরে ধীরে দানা বাঁধতে থাকে। কিন্তু বিশ শতকের গোড়া থেকেই হিন্দু-মুসলামানের সাম্প্রদায়িক দ্বন্দ্ব সেই জাতীয়তাবাদী আন্দোলনের মধ্যে অনেক রকম জটিলতা সৃষ্টি করে। কংগ্রেসের অসাম্প্রদায়িক ঘোষণা সত্ত্বেও তার মধ্যে একই সাথে সাম্প্রদায়িক প্রভাব এবং কৃষক-শ্রমিকদের শ্রেণীশত্রুদের প্রভাব উত্তরোত্তর বৃদ্ধি লাভ করতে থাকে। এর ফলে প্রথমে মুসলমান সামন্ত-বুর্জোয়া শ্রেণীর প্রতিষ্ঠান মুসলিম লীগের জন্ম হয় ১৯০৬ সালে এবং পরবর্তীকালে কংগ্রেসের মধ্যে জাতীয়তাবাদী মুসলমানদের একাংশের নেতৃত্বে ১৯২৯ সালে প্রতিষ্ঠিত হয় নিখিল বঙ্গ প্রজা সমিতি। এই সমিতি প্রতিষ্ঠার পূর্বে কংগ্রেসের আহ্বানে বাঙলাদেশের কৃষকেরা উৎসাহের সাথেই প্রত্যেকবার সাড়া দিয়েছিলেন। ১৯২০-২২ সালে খেলাফত এবং অসহযোগ আন্দোলনের সময়েও হিন্দু-মুসলমান কৃষকেরা ঐক্যবদ্ধভাবে ব্যাপক গণ-আন্দোলনে শরিক হয়েছিলেন। এই সময়েই বাঙলাদেশের নদীয়া, ত্রিপুরা, নোয়াখালী ইত্যাদি জেলায় ১৯২০ সালের পরই স্থানীয়ভাবে কৃষক সমিতি গঠিত হয়।[৪৫] এবং বিচ্ছিন্নভাবে হলেও কৃষক আন্দোলন শ্রেণী আন্দোলন হিসেবে কিছুটা দানা বাঁধতে থাকে। এর কয়েক বৎসর পর ১৯২৬-২৭ সালে পাঞ্জাব ও যুক্তপ্রদেশের মতো বাঙলাদেশেও ‘ওয়ার্কার্স অ্যান্ড পেজেন্টস্ পার্টি নামে একটি কৃষক সংগঠন প্রতিষ্ঠার উদ্যোগ নেওয়া হয়।[৪৬]
কৃষকদের মধ্যে সাংগঠনিক তৎপরতা বৃদ্ধির প্রধান কারণ এ সময় ছিলো প্রধানত, জাতীয়তাবাদী আন্দোলনে শরিক হওয়ার ফলে কৃষকদের রাজনৈতিক চেতনা বৃদ্ধি এবং দ্বিতীয়ত, ঊনিশশো বিশের দিক থেকে কৃষকদের অবস্থার ক্রমশঃ দ্রুত অবনতি। ১৯২৮ সালে বঙ্গীয় প্রজাস্বত্ব আইনের সংশোধনের সময় বঙ্গীয় প্রাদেশিক পরিষদে যে বিতর্ক অনুষ্ঠিত হয় তাতে অনেক বক্তা বলেন যে, তৎকালে কৃষিনির্ভর জনসমষ্টির অন্ততঃ শতকরা পঞ্চাশ ভাগ ভূমিহীন। বাঙলাদেশে দখলী স্বত্বভোগী শ্রেণীর সংখ্যার দ্রুত অবনতির প্রক্রিয়ার প্রতি দৃষ্টি আকর্ষণ করে এই সব বক্তারা বলেন যে, কোন প্রতিকার ব্যবস্থা না হলে অচিরেই এই শ্রেণীটি সম্পূর্ণভাবে উৎখাত হয়ে যাবে।[৪৭]
১৯২৮ সালে প্রজাস্বত্ব আইন সংশোধনের ফলে কৃষকদের মধ্যে বিক্ষোভ বৃদ্ধি পায়।[৪৮] অন্যদিকে এই সংশোধনী বিতর্কের সময় প্রজাস্বত্ব আইনের প্রশ্নে আইনসভা মোটামুটিভাবে সাম্প্রদায়িক ভিত্তিতে বিভক্ত হয় এবং অধিকাংশ হিন্দু সদস্যরা জমিদার পক্ষে এবং মুসলমানরা প্রজার পক্ষে ভোট দেন।[৪৯]
প্রজাস্বত্বের প্রশ্নের সাথে সাম্প্রদায়িক প্রশ্ন এইভাবে জড়িয়ে পড়ার কারণ বাঙলাদেশে শ্রেণী- বিরোধের প্রধান ক্ষেত্র জমিদার ও কৃষক, মহাজন ও খাতক। জমিদাররা অনেক ক্ষেত্রে নিজেরাই মহাজনের ভূমিকা পালন করার জন্যে বিস্তৃত গ্রামাঞ্চলে শ্রেণী-বিরোধ সরাসরি জমিদার-মহাজন এবং কৃষক-খাতক এই দুই শ্রেণীর বিরোধে পরিণত হয়। এই জমিদার-মহাজনদের মধ্যে বৃহত্তম অংশ ছিলো হিন্দু এবং কৃষক-খাতকদের মধ্যে অধিকাংশই ছিলো মুসলমান। এই জন্য জমিদার-মহাজন ও কৃষক–খাতকের শ্রেণী-বিরোধ বাহ্যতঃ একটা সাম্প্রদায়িক রূপ পরিগ্রহ করে। ১৯২৯ সালে প্রতিষ্ঠিত প্রজা সমিতির বিঘোষিত অসাম্প্রদায়িক চরিত্র সত্ত্বেও এজন্যেই তার সত্যিকার চরিত্র ছিলো বহুলাংশে সাম্প্রদায়িক।
প্রজা-আন্দোলনের অন্যতম নেতা আবুল মনসুর আহমদ ১৯৪৫ সালে নভেম্বর মাসে প্রকাশিত ‘বাংলা মুসলিম রাজনীতির পটভূমি ও পরিচয়’ নামে একটি প্রবন্ধে ১৯৩৭ সালের নির্বাচনের প্রাক্কালে এই সাম্প্রদায়িক পরিস্থিতি সম্পর্কে মন্তব্য করতে গিয়ে বলেন:
এই সময়ে সাধারণ নির্বাচন এলো। লীগ নেতৃত্বে ও প্রজা নেতৃত্বে একযোগে কাজ করবার চেষ্টা হলো। লীগ শুধু মুসলমানদের প্রতিষ্ঠান এবং কৃষক-প্রজা সমিতি হিন্দু-মুসলমান মিলিত ‘অসাম্প্রদায়িক’ প্রতিষ্ঠান, এসব কথা কারো মনেই লাগলো না। লীগ-প্রজা পার্টির মধ্যে একত্রে কাজ করার পক্ষে কোন টেকনিক্যাল অসুবিধা আছে বলেও কারো মনে হলো না। কারণ একটার ‘সাম্প্রদায়িক’ রূপ ও আরেকটার ‘অসাম্প্রদায়িক’ রূপ সত্ত্বেও সবাই যেন জানতেন যে, ও-দুটোই মুসলিম প্রতিষ্ঠান। আসলে ছিলও তাই। আজকাল যেমন হিন্দুসভা ও কংগ্রেসে একযোগে কাজ করবার আয়োজন চলছে, কংগ্রেসী ও হিন্দু সভাওয়ালাদের কারো মনেই তেমন কোন টেকনিক্যাল আপত্তির কথাই উঠছে না, সবাই যেমন ধরে নিচ্ছে ও আসলে হিন্দুদেরই প্রতিষ্ঠান তেমনি লীগ ও কৃষক-প্রজার সহযোগিতা স্বাভাবিক বলেই সবাই ধরে নিয়েছিল।[৫০]
ঊনিশশো তিরিশের দিকে এ জাতীয় সাম্প্রদায়িক প্রভাব এবং প্রজা-আন্দোলনে কংগ্রেসের উৎসাহের অভাব প্রসঙ্গে ঐ একই প্রবন্ধে আবুল মনসুর আহমদ বলেন:
প্রজা-আন্দোলন মুসলিম আন্দোলন। প্রমাণের যা কিছু বাকী ছিল, তাও প্রমাণিত হয়ে গেল আগামী দুচার বছরে। প্রজাস্বত্ব আইন, মহাজন আইন, প্রাথমিক শিক্ষা স্কীম, মাধ্যমিক শিক্ষা বিল প্রভৃতি যতগুলি গণকল্যাণের কাজ আইনসভায় হলো, তার প্রায় সবগুলিকেই সমস্ত হিন্দু মেম্বর একযোগে বাধা দিলেন। প্রজা-আন্দোলনের মতো এতবড় একটা গণআন্দোলনে হিন্দুরা কেন যোগ দিলেন না, জমিদারী উচ্ছেদের দাবীর মত এতবড় একটা বিপ্লবী দাবীতে কংগ্রেসের মত প্রগ্রেসিভ একটা দলও কেন উৎসাহের সঙ্গে সহযোগিতা করলেন না, তার কারণ পাওয়া গেল ফ্লাউড কমিশনের তদন্তের সময়। এই কমিশনের কাছে সাক্ষ্য দিতে গিয়ে বড় বড় হিন্দুনেতা বললেন: জমিদারী প্রথার উপর বাঙলার কৃষি, বাঙলার সাহিত্য এবং বাঙলার অর্থনৈতিক জীবনের কাঠামো প্রতিষ্ঠিত। এ প্রথা উঠিয়ে দিলে সে কাঠামো ভেঙে পড়বে এবং মধ্যবিত্ত শ্রেণীর সামাজিক জীবন বিপন্ন হবে।
এইবার ব্যাপারটা স্পষ্ট হয়ে উঠলো কেন প্রজা আন্দোলনে হিন্দু রাজনৈতিক নেতাদের সহানুভূতি ছিল না, কেন অসাম্প্রদায়িক প্রগতিশীল গণ-প্রতিষ্ঠান কৃষক-প্রজা সমিতিতে হিন্দুরা উল্লেখযোগ্য সংখ্যায় যোগ দিলেন না, এইবার সেটা বোঝা গেল। জমিদারী প্রথা উঠলে মুসলিম জনসাধারণের সঙ্গে হিন্দু চাষীকুলেরও অর্থনৈতিক মুক্তি আসবে, এটা ঠিক I কিন্তু হিন্দু সমাজের যে স্তর রাজনীতিতে নেতৃত্ব করেন, তারা চাষী হিন্দুদের কেউ নন। এরা মধ্যবিত্ত শ্রেণীর বর্ণহিন্দু মাত্র। জমিদারী প্রথা থেকে যে আট কোটির মত টাকা বছরে প্রজাদের কাছ থেকে আদায় হয় তার দশ ভাগের নয় ভাগই হিন্দু মধ্যবিত্ত শ্রেণীতে বণ্টন হয়। কাজেই জমিদারী প্রথা উঠে গেলে এই মধ্যবিত্ত শ্রেণীর অর্থনৈতিক জীবনে বিষম ঝুঁকি লাগবে। কাজেই হিন্দু মধ্যবিত্ত শ্রেণী জমিদারী প্রথা উচ্ছেদ করে অর্থনৈতিক আত্মহত্যা করতে পারে না। আর এরাই হলেন হিন্দুদের রাষ্ট্রনেতা। কাজেই তাঁরা প্রজা- আন্দোলন ও প্রজা সমিতি থেকে দূরে থাকলেন।[৫১]
হিন্দু ‘রাষ্ট্রনেতাদের’ সম্পর্কে এককালীন কৃষক-প্রজা নেতা আবুল মনসুর আহমদের এই বক্তব্য খুব যথার্থ হলেও এর থেকে অবশ্য মনে হতে পারে যে, মুসলমান ‘রাষ্ট্রনেতারা’ কৃ ষক-প্রজাদের দুরবস্থা লাঘব করার মহৎ উদ্দেশ্য সাধনের জন্যেই প্রজা সমিতি প্রতিষ্ঠা করেছিলেন। ফ্লাউড কমিশনের সামনে হিন্দু নেতাদের সাক্ষ্য সম্পর্কে তাঁর বক্তব্য থেকে একথাও মনে হওয়া স্বাভাবিক যে, ফজলুল হক মন্ত্রীসভা কৃষক-প্রজাদের উন্নতি বিধানের জন্যেই সেই কমিশন নিয়োগ করেছিলেন। এ বিষয়ে অন্য আলোচনার পূর্বে আবুল মনসুর আহমদের নিজেরই পরবর্তীকালীন লেখা আত্মজীবনী থেকে দুটি অংশ উদ্ধৃত করা যেতে পারে:
সমিতির সেক্রেটারী শামসুদ্দিন সাহেবকে মন্ত্রী না করা। নিজে প্রধানমন্ত্রী হওয়ার পর (কৃষক-প্রজা নেতা ফজলুল হক বিশ্বাসঘাতকতাপূর্বক শামসুদ্দিন আহমদকে মন্ত্রী না করে তাঁর পরিবর্তে নবাব মোশাররফ হোসেনকে কৃষক-প্রজা পর্টির সদস্য হিসেবে মন্ত্রীত্বের পদ দেন এবং বলেন যে, নবাব সাহেব কৃষক-প্রজা পার্টির কার্যক্রম পুরোপুরি গ্রহণ করিয়াছেন ব. উ.)[৫২] হইতে কৃষক-প্রজা কর্মীদের মধ্যে যে অসন্তোষ ধূমায়িত হইতেছিল, মন্ত্রী বেতন আড়াই হাজার ও মেম্বার বেতন আড়াইশ’ করায় কর্মীদের মধ্যে অসন্তোষ আরও বাড়িয়া গেল। শেষ পর্যন্ত জমিদারী উচ্ছেদের প্রশ্নটাকে শিকায় তুলিয়া যখন ফ্লাউড কমিশন নিয়োগ করা হইল তখন কর্মীদের অসন্তোষ প্রকাশ্য ক্রোধে পরিণত হইল।[৫৩]
ফজলুল হকের উপর্যুপরি বিশ্বাসঘাতকতা এবং কার্যক্ষেত্রে অন্যান্য প্রজা নেতাদের কৃষক- প্রজা স্বার্থের বিরোধিতা খুব স্পষ্ট হয়ে ওঠার পর কৃষক-প্রজা আন্দোলনের ভূমিকা প্রসঙ্গে আবুল মনসুর আহমদ তাঁর উপরোক্ত আত্মজীবনীতে লেখন:
কংগ্রেস এবং কিষাণসভার বন্ধুরা বাঙলার প্রজা-আন্দোলনকে মুসলমান জোতদারদের আন্দোলন বলিতেন। তাঁদের এ অভিযোগ সম্পূর্ণ মিথ্যা ছিল না। কৃষক-প্রজা আন্দোলন যে সময়ে খুবই জনপ্রিয় আন্দোলন, কৃষক-প্রজা সমিতি যখন খুবই শক্তিশালী প্রতিষ্ঠান, সেদিনও বর্গাদারদের দখলীস্বত্ব দেওয়ার প্রশ্নে অনেক অনেক প্রজা-নেতাই ছ্যাত করিয়া জ্বলিয়া উঠিতেন। স্যার আবদুর রহিম, মৌলবী আবদুল করিম, খান বাহাদুর আবদুল মোমিন প্রভৃতি বড় বড় মুসলিম নেতারা প্রজা সমিতির কর্মকর্তা থাকা হইতেও প্রজা সমিতির মধ্যকার রূপ বোঝা যায়। এই আন্দোলনে সমাজবাদী ও সাম্যবাদী বামপন্থী একদল কর্মী ছিলেন বটে এবং তাঁদের চেষ্টায় প্রজা আন্দোলন বাধ্য হইয়া কৃষক- আন্দোলনের আকৃতি-প্রকৃতিও কিছুটা পাইয়াছে বটে, কিন্তু স্বাভাবিক ও ঐতিহাসিক কারণেই তাঁরা প্রতিষ্ঠানের নেতৃত্ব পান নাই।[৫৪]
১৯২৯ সালে প্রতিষ্ঠিত নিখিল বঙ্গ প্রজা সমিতির সভাপতি ও সম্পাদক হিসেবে যথাক্রমে স্যার আবদুর রহিম ও মৌলানা আকরম খাঁ নির্বাচিত হন। সমিতির সহ-সভাপতি নির্বাচিত হন মুজিবুর রহমান, আবদুল করিম, ফজলুল হক, আবদুল্লাহ সুহরাওয়ার্দী এবং খান বাহাদুর মোমিন সিআইই। শামসুদ্দীন আহমদ এবং তমিজউদ্দিন আহমদ উভয়ে নির্বাচিত হন যুগ্ম সম্পাদক।[৫৫] কাজেই দেখা যাচ্ছে যে, প্রজা সমিতির মাধ্যমে বাঙলাদেশের প্রজা- আন্দোলনের জন্মলগ্ন থেকেই এই আন্দোলন যে সমস্ত নেতাদের দ্বারা পরিচালিত হয়েছিল তাঁদের সাথে কৃষক-প্রজা স্বার্থের কোন যোগ ছিল না। কৃষকদেরকে তাঁরা নির্বাচনের মাধ্যমে ব্যবহার করে নিজেদের শ্রেণীস্বার্থ উদ্ধারের উদ্দেশ্যেই প্রথমে প্রজা সমিতি প্রতিষ্ঠা এবং পরে নির্বাচনের মুখে তার নাম পরিবর্তন করে কৃষক-প্রজা সমিতির নামে তাকে নোতুনভাবে গঠন করতে উদ্যোগী হন।
মুসলমান জোতদার-জমিদারদের নেতৃত্বে গঠিত ও তাঁদের দ্বারা পরিচালিত কৃষক-প্রজা সমিতি ১৯৩৭ সালের নির্বাচনে নিজেদের ম্যানিফেস্টোতে বিনা ক্ষতিপূরণে জমিদারী উচ্ছেদ, খাজনা হ্রাস, নজর-সেলামী রহিতকরণ, খাজনা-ঋণ মওকুফ, মহাজনী আইন প্রণয়ন, সালিসি বোর্ড গঠন, হাজা-মজা নদী সংস্কার, প্রতি থানায় হাসপাতাল স্থাপন, প্রাথমিক শিক্ষা অবৈতনিক বাধ্যতামূলককরণ, বাঙলার পূর্ণ স্বায়ত্তশাসন, শাসন-ব্যয় হ্রাসকরণ, মন্ত্রী বেতন এক হাজার টাকা নির্ধারণ ও রাজনৈতিক বন্দীমুক্তি প্রভৃতি বিভিন্ন দাবী লিপিবদ্ধ করে।[৫৬]
কিন্তু এসব সত্ত্বেও ফজলুল হক মুসলিম লীগের সাথে মন্ত্রীত্ব গঠন করে প্রধানমন্ত্রী হওয়ার পর প্রথম দিকে কোন নির্বাচনী ওয়াদাকেই পূরণ না করে মন্ত্রীত্ব রক্ষার উদ্দেশ্যে অবস্থাবিশেষে কংগ্রেস ও মুসলিম লীগ নেতাদের সাথে নানা ষড়যন্ত্রে লিপ্ত হন। তবে তাঁর এই বহুপ্রকার বিশ্বাসঘাতকতামূলক কার্যকলাপের পর যখন কৃষক-প্রজা সমিতির কিছুসংখ্যক প্রভাবশালী সদস্যের মধ্যে দারুণ বিরূপ প্রতিক্রিয়ার সৃষ্টি হয় তখন মন্ত্রীত্ব টিকিয়ে রাখার তাগিদেই তিনি শেষ পর্যন্ত ঋণ সালিসি বোর্ড (১৯৩৮) গঠন এবং প্রজাস্বত্ব আইন (১৯৩৯), মহাজনী আইন (১৯৪০) প্রভৃতি কয়েকটি আইন পাশ করতে বাধ্য হন এবং ফলে সাময়িকভাবে কৃষকদের একাংশ কিছুটা উপকৃত হয়। কিন্তু এই সমস্ত ছোটখাটো সংস্কারের প্রচেষ্টা হলেও বাঙলাদেশের কৃষকদের দুর্দশার মূল চিরস্থায়ী বন্দোবস্ত ও জমিদারী প্রথা বিলোপের প্রশ্নটিকে ফজলুল হক মন্ত্রীসভা ভালোভাবে ধামাচাপা দেওয়ার ব্যবস্থা করে এবং চতুরতার সাথে সেই উদ্দেশ্য সাধনের জন্যে নিয়োগ করে ফ্লাউড কমিশন। বাঙলাদেশে প্রজা আন্দোলন যাঁরা গঠন করেছিলেন এবং যাঁরা তার নেতৃত্ব দিতেন তাঁরা প্রকৃতপক্ষে ছিলেন কৃষকদের শ্রেণীশত্রু। তাঁদের মধ্যে অনেকে জাতীয়তাবাদী মুসলমান হিসেবে কংগ্রেসের মধ্যে থাকেন কিন্তু সেখানে সাম্প্রদায়িক প্রভাববৃদ্ধির ফলে তা পরিত্যাগ করতে বাধ্য হন এবং নোতুনভাবে নিজেদের রাজনীতিকে গঠন করতে উদ্যোগ নেন। কিন্তু এ কাজ করতে গিয়ে তাঁরা রাতারাতি মুসলিম লীগের মতো একটা বিঘোষিত সাম্প্রদায়িক প্রতিষ্ঠানে সরাসরি যোগ না দিয়ে কংগ্রেসের মতোই একটি অসাম্প্রদায়িক রাজনৈতিক প্রতিষ্ঠান গঠনের দিকে নজর দেন। ১৯৩৫ সালের সাম্প্রদায়িক রোয়েদাদের পর তাঁদের এই উদ্দেশ্য কৃষক-প্রজা সমিতির মাধ্যমে সিদ্ধ হওয়ার পথে কোন বাধা থাকে না। উপরন্তু রোয়েদাদের পর ছয় আনা খাজনা দানকারী কৃষকরা ভোটের অধিকারী হওয়ায় প্রজা আন্দোলনের নামে তাদের ভোট পাওয়ার পথই এর দ্বারা প্রশস্ত হয় এবং এই ভোট লাভের পর একে একে কৃষক-প্রজা সমিতির সমস্ত কংগ্রেসী জাতীয়তাবাদী নেতারাই সমিতির ‘অসাম্প্রদায়িক’ রাজনীতির সেতু অতিক্রম করে মুসলিম লীগের রাজনীতি ক্ষেত্রে নিজেদের ভাগ্য পরীক্ষায় অবতীর্ণ হন।
ঊনিশশো তিরিশের গোড়ার থেকেই আন্তর্জাতিক সংকটের ফলে বাঙলাদেশের কৃষকদের অবস্থার খুব দ্রুত অবনতি ঘটতে থাকে এবং তাদের মধ্যে সাংগঠনিক তৎপরতাও অনেকখানি বৃদ্ধি পায়। কৃষক-প্রজা নেতারা কৃষক-প্রজা সমিতির মাধ্যমে মুসলমান কৃষকদের এক বিরাট অংশকে নিজেদের আওতায় কিছুদিনের জন্য আটকে রাখলেও বাঙলাদেশের সমগ্র কৃষক সমাজ সেই আওতাভুক্ত ছিলো না। তাদের মধ্যে সত্যিকার শ্রেণী-সংগঠনের যে চেতনা দেখা দেয় তা মোটামুটিভাবে রূপ লাভ করে বঙ্গীয় প্রাদেশিক কৃষক সভার মাধ্যমে।
নিখিল বঙ্গ কৃষক-প্রজা সমিতি ও বঙ্গীয় প্রাদেশিক কৃষকসভার শ্রেণী পার্থক্য নির্দেশ এবং কৃষকসভার প্রয়োজনীয়তা ব্যাখ্যা করতে গিয়ে মুজফ্ফর আহমদ ১৯৩৭ সালের ২৭-২৮ শে মার্চ বাঁকুড়া জেলার পাত্রসায়ের গ্রামে অনুষ্ঠিত প্রথম বঙ্গীয় প্রাদেশিক কৃষক সম্মেলনে সভাপতি পরিষদের পক্ষ থেকে পঠিত দলিলে বলেন:
অনেকে জিজ্ঞাসা করিতে পারেন যে, নিখিল বঙ্গ কৃষক-প্রজা সমিতি বর্তমান থাকিতে পৃথকভাবে বঙ্গীয় প্রাদেশিক কৃষক সভা গড়িয়া তুলিবার আবার কি প্রয়োজন রহিয়াছে? এই প্রশ্নের উত্তর আমি সংক্ষেপে প্রদান করিব। সকলেই জানেন, কৃষক-প্রজা সমিতির নাম প্রথমে শুধু “নিখিল বঙ্গ প্রজা সমিতি’ ছিল। প্রকৃত কৃষকগণের সহিত উহার যোগাযোগ ছিল না বলিলেও চলে। অনেক প্রজাই কৃষক বটে, কিন্তু কৃষক মাত্রই প্রজা নহে। যে সকল বড় বড় মধ্যস্বত্বভোগী কৃষকগণ শোষণের সহিত লিপ্ত রহিয়াছে তাহারাও প্ৰজা ব্যতীত আর কিছুই নয়। কাজেই প্রজা ও কৃষকের স্বার্থ সব সময়ে এক হইতে পারে না। নূতন আইনে কৃষকদের ভোটের অধিকার কিছু বাড়িয়াছে। তাই নির্বাচনের অল্প দিন পূর্ব্বে নিখিল বঙ্গ প্রজা সমিতি উহার নামের সহিত ‘কৃষক’ শব্দটিও জুড়িয়া দিয়াছে। কৃষকদের ভোট না পাইলে নির্বাচনে জয়ী হওয়া সম্ভবপর ছিল না। নির্বাচনের পূর্ব্বে নিখিল বঙ্গ কৃষক প্রজা সমিতি অতিশয় কৰ্ম্মঠ হইয়া উঠিয়াছিল। উহার প্রচারের দ্বারা বাংলার গ্রামাঞ্চলে একটা আলোড়নের সৃষ্টি হইয়াছিল, কিন্তু সবই কিছু হইয়াছিল ভোট সংগ্রহের জন্য। কৃষকদের সংগঠিত করিয়া তোলার, কিংবা তাহাদের সংগ্রামের নেতৃত্ব করিবার কোনো উদ্দেশ্য যে নিখিল বঙ্গ কৃষক-প্রজা সমিতির ছিল এমন কোন পরিচয় উহার কাজ হইতে পাওয়া যায় নাই। নির্বাচন শেষ হইয়া যাওয়া মাত্রই কৃষক-প্রজা সমিতি জমিদারগণের সহিত সোলেনামা করিয়া লইয়াছে। নির্বাচনের সময়ে সকল বিবাদ-বিসংবাদ ভুলিয়া যাইয়া লিখিল বঙ্গ কৃষক প্রজা সমিতি এখন জমিদার শ্রেণীর সহিত প্রগাঢ় বন্ধুত্বসূত্রে আবদ্ধ হইয়াছে। উক্ত সমিতির প্রধান নেতা মিস্টার একে ফজলুল হক জমিদারদের সম্বন্ধে ও মিনিস্টারদের পদ সম্বন্ধে পূর্বে যত তীব্র মন্তব্য প্রকাশ করিয়াছিলেন সেই সবই তিনি এখন ভুলিয়া গিয়াছেন। কৃষকদের স্বার্থকে পদদলিত করিয়া তিনি এখন জমিদারগণের সহযোগিতায় বাঙলাদেশের প্রধানমন্ত্রীর পদ গ্রহণ করিয়াছেন। নিখিল বঙ্গ কৃষক প্রজা সমিতিকে তিনি জমিদারগণের নিকট বিক্রয় করিয়া দিয়াছেন বলিলেও অত্যুক্তি হয় না। মোট এগারোজন মন্ত্রীর মধ্যে তাঁহাকে লইয়া মাত্র দুইজন মন্ত্ৰী নিখিল বঙ্গ কৃষক-প্রজা সমিতির সভ্যদের মধ্য হইতে গ্রহণ করা হইয়াছে।
কৃষকদিগকে সঙ্ঘবদ্ধ করিয়া তুলিয়া তাঁহাদিগকে তাঁহার দাবী-দাওয়া পূরণের জন্য সংগ্রামের পথে পরিচালনা করিবার উদ্দেশ্যে যে নিখিল বঙ্গ কৃষক-প্রজা সমিতি ছিল না তাহা এখন বেশ ভালোরূপেই বুঝিতে পারা যাইতেছে। কৃষকদের মাথায় কাঁঠাল ভাঙিয়া উক্ত সমিতি যাহা পাইতে চাহিয়াছিল তাহার সবটা না হইলেও খানিকটা উহা পাইয়া গিয়াছে। কৃষকদের নিকট যত বড় বড় ওয়াদা নিখিল বঙ্গ কৃষক-প্রজা সমিতি করিয়াছিল সে সবের মধ্যে যে এতটুকুও অকপট সরলতা ছিল না তাহা এখন বেশ ভালোরূপেই বুঝিতে পারা যাইতেছে। কাজেই, পৃথক বঙ্গীয় প্রাদেশিক কৃষক সভা সংগঠনের যে অত্যাধিক প্রয়োজন আছে সে সম্বন্ধে কোন প্রশ্নই উঠিতে পারে না।[৫৭]
কৃষকদের জন্য একটা পৃথক শ্রেণী সংগঠনের প্রয়োজনীয়তা ঊনিশশো তিরিশের গোড়া থেকেই অনেকে বোধ করছিলেন।[৫৮ ১৯৩২ সালে কংগ্রেস কর্তৃক সত্যাগ্রহ আন্দোলন প্রত্যাহারের পর কৃষক সংগঠন সম্পর্কে এই চিন্তা আরও জোরদার হয় এবং ১৯৩৬ সালের এপ্রিলে কংগ্রেসের লাখনৌ অধিবেশনের সময় নিখিল ভারত কৃষক সভা নামে একটি সংগঠন জন্মলাভ করে।[৫৯]
বাঙলাদেশের যে সমস্ত কর্মী লাখনৌ কংগ্রেসের সময় নিখিল ভারত কৃষক সভা প্রতিষ্ঠার সময় উপস্থিত ছিলেন তাঁদেরকে নিয়ে ১৯৩৬ সালের অগাস্ট মাসে কলকাতার অ্যালবার্ট হলে একটি সভা হয় এবং সেই সভায় বঙ্গীয় প্রাদেশিক কৃষক সভার জন্ম হয়।[৬০] কংগ্রেসের অন্তর্গত একটি শ্রেণী সংগঠন হিসেবেই নিখিলভারত কৃষক সভা এবং বঙ্গীয় প্রাদেশিক কৃষকসভা প্রতিষ্ঠিত হয়। কিন্তু তা সত্ত্বেও অন্যান্য প্রদেশের তুলনায় বাঙলাদেশে কৃষকসভার ওপর কংগ্রেসের প্রভাব অপেক্ষাকৃতভাবে অনেক কম ছিলো। এর প্রধান কারণ বাঙলাদেশে কংগ্রেসের মধ্যে জমিদার শ্রেণীর অপেক্ষাকৃত বেশী আধিপত্য। এর ফলে এখানে কৃষক সভার ওপর বামপন্থীদের প্রভাব বরাবরই বেশী থাকে এবং ১৯৪০ এর দিকে বাস্তবতঃ তা কংগ্রেসের পরিবর্তে কমিউনিস্ট পার্টির একটি শাখা প্রতিষ্ঠান হিসেবে মোটামুটিভাবে সংগঠিত হয়।
১৯৪৩ সালে বঙ্গীয় প্রাদেশিক কৃষক সমিতি কর্তৃক প্রকাশিত একটি পুস্তিকাতে এ সম্পর্কে বলা হয়:
বাংলার মুসলমান কৃষকদের অবস্থার সঙ্গে নিচু বর্ণের বা অস্পৃশ্য হিন্দু কৃষকদের মধ্যে কিছু মিল আছে। রাজনীতিক চেতনার দিক দিয়ে তারা প্রায় সমান অনগ্রসর। বর্ণ হিন্দুরা এই দুইয়ের চেয়ে অনেক বেশী সচেতন ও অগ্রসর। হিন্দু কৃষকদের তুলনায় হিন্দু মধ্য শ্রেণীর সংখ্যার অনুপাত মুসলমান কৃষকদের তুলনায় মধ্য শ্রেণীর অনুপাতের চেয়ে বেশি। এই সামাজিক অবস্থার মধ্যে বাংলায় কৃষক সভার জন্ম হয়। তার নেতৃত্ব ঠিক কংগ্রেস থেকেও আসেনি, এসেছে সরাসরি লাল পতাকা থেকে। তাই কৃষক আন্দোলনের মধ্যে প্রথম থেকেই বুর্জোয়া সাম্প্রদায়িকতা বাদ দিয়ে পলিটাটেরিয়ান (সর্বহারার) শ্রেণী চেতনা জাগাবার চেষ্টা হয়েছে।[৬১]
জাতীয় রাজনীতির ক্ষেত্রে সাম্রাজ্যবাদ-বিরোধী আন্দোলনকে সমর্থন, জমিদার-মহাজন বিরোধী শ্রেণী আন্দোলন গঠন এবং সাম্রাজ্যবাদের বিরুদ্ধে লড়াই করে জাতীয় স্বাধীনতা অর্জন ও কৃষি বিপ্লব নিখিল ভারত কৃষক সভায় নীতি এবং উদ্দেশ্য হিসেবে স্বীকৃত হয়।[৬২]
১৯৩৬ সালের অগাস্টে কংগ্রেসের নির্বাচনী ইস্তাহার এবং সেই বৎসরই ডিসেম্বর মাসে তাদের ফয়েজপুর প্রস্তাবে কংগ্রেসের বাইরে কৃষকদের নিজেদের শ্রেণী সংগঠন গড়ে তোলার অধিকার কংগ্রেস আনুষ্ঠানিকভাবে স্বীকার করে নিলেও কার্যক্ষেত্রে কংগ্রেসের সাথে কৃষকসভার নানা রকম বিরোধ দেখা দেয়।
কৃষক সভা শ্রেণী সংঘর্ষের দিকে অনেক ক্ষেত্রে এগিয়ে যাওয়ার ফলেই তার বিরুদ্ধে কংগ্রেসের জমিদার-জোতদার শ্রেণীভুক্ত ব্যক্তিরা কৃষকসভার তীব্র বিরোধিতা শুরু করে এবং তাদের প্রভাবে হরিপুরা কংগ্রেসে কৃষক সভা বিরোধী একটি প্রস্তাবও গৃহীত হয়। গান্ধীও এই সময় জমিদার জোতদারদের স্বপক্ষে কৃষক সভার বিরোধিতা করে তার প্রতি অনেক দোষারোপ করেন।[৬৩ কংগ্রেসের ‘সাম্রাজ্যবাদবিরোধী’ জাতীয়তাবাদী সংগ্রামকে সমর্থন করে যাওয়ার নীতি সত্ত্বেও নিখিল ভারত কৃষক সভা ফেব্রুয়ারী ১৯৩৮ এ তাদের হরিপুরা অধিবেশনে এবং মে ১৯৩৮ এ কুমিল্লা অধিবেশনে কংগ্রেসের কৃষক সভা বিরোধী প্রস্তাব ও তাদের প্রতি দোষারোপের প্রতিবাদ করে।[৬৪] এইভাবে কংগ্রেসের কৃষক সভার দ্বন্দ্ব সংগঠনটি প্রতিষ্ঠার মাত্র দুই বৎসরের মধ্যেই খোলাখুলিভাবে আত্মপ্রকাশ করে।
বাঙলাদেশে ১৯৩৬ থেকে ১৯৪৩ এই সাত বৎসরে, কৃষক সভার সদস্য সংখ্যা দাঁড়ায় ১,২৪,৮৭২। এই সংখ্যা ডিসেম্বর ১৯৩৭-এ ছিলো ১০,০৮০; এপ্রিল ১৯৩৮-এ ছিলো ৩৫,৫০০ এবং মে ১৯৩৯-এ ছিলো ৫০,০০০। এরপর দুই বৎসর কৃষক সমিতির সংখ্যা হঠাৎ কমে এসে জুন ১৯৪০-এ ৩৪,০০০ এবং জুন ১৯৪২-এ ৩৫,০০০-এ এসে দাঁড়ায়, কিন্তু এর পর বৎসর অর্থাৎ মে ১৯৪৩-এ এই সংখ্যা আবার হঠাৎ বেড়ে গিয়ে হয় ১,২৪,৮৭২। [৬৫]
চিরস্থায়ী প্রথা ও জমিদারী উচ্ছেদ কৃষকসভার সর্বপ্রধান কর্মসূচী হওয়া সত্ত্বেও তার ভিত্তিতে তারা কোন ব্যাপক ও শক্তিশালী কৃষক আন্দোলন গঠন করতে সক্ষম হয়নি। স্থানীয় ভিত্তিতে তারা যে সমস্ত সংগ্রাম পরিচালনা করেছিলো তার মধ্যে ২৪ পরগণার খাস জমি আন্দোলন এবং বর্ধমান জেলার ক্যানাল কর আন্দোলন অন্যতম। খাস জমি আন্দোলনে চাষীরা জমিদারের কাছ থেকে খাস জমি ফেরৎ চায় এবং ক্যানাল কর আন্দোলনের মাধ্যমে কর একর প্রতি ৫॥০ থেকে অনেকখানি কমিয়ে আনতে চায়। খাস জমি আন্দোলন সফল না হলেও ক্যানাল কর আন্দোলনের ফলে একর প্রতি ৫০ থেকে ৩॥০ ও পরে ॥/০ তে নামিয়ে আনা হয়।[৬৬]
১৯৩৯-৪০ এর দিকে উত্তর বাঙলার রংপুর, জলপাইগুড়ি ও দিনাজপুর জেলায় আধিয়ার আন্দোলন চলে এবং জলপাইগুড়ি ও দিনাজপুরে তা অনেকখানি দানা বাঁধে। কিন্তু পুলিশের হামলা ও নির্যাতনে দুই জেলাতেই এই আন্দোলন পরের দিকে ভেঙে যায়।[৬৭] ঐ একই সময়ে অর্থাৎ ১৯৩৯-৪০ এ ময়মনসিংহ জেলার হাজং এলাকায় টং আন্দোলন অনেক বেশী সাফল্য লাভ করে। সেখানে জমিতে কৃষকদের স্বত্ব, টাকায় খাজনা দেবার অধিকার ইত্যাদি দাবী আংশিকভাবে স্বীকৃত হয়।[৬৮]
১৯৩৭-এ ফজলুল হক মন্ত্রীসভা গঠিত হওয়ার পর তারা পূর্ব প্রতিশ্রুতি মতো চিরস্থায়ী প্রথা উচ্ছেদের ব্যাপারে নীরব থাকলেও এর জন্য কৃষকদের মধ্যে আন্দোলন শুরু হয়। এর ফলে চিরস্থায়ী বন্দোবস্ত সম্পর্কে তদন্তের জন্যে তারা একটি ভূমিরাজস্ব কমিশন (ফ্লাউড কমিশন) নিয়োগ করে। এই কমিশনের কাছে বঙ্গীয় প্রাদেশিক কৃষক সভা একটি মেমোরেন্ডাম পেশ করে এবং তাতে অন্যান্য দাবীর সাথে বিনা ক্ষতিপূরণে জমিদারী উচ্ছেদ এবং জমির পরিমাণের পরিবর্তে আয়ের ওপর ভিত্তি করে ধার্যের দাবী পেশ করা হয়।[৬৯] ১৯৩৯ সালের সেপ্টেম্বরে সাম্রাজ্যবাদী যুদ্ধ শুরু হওয়ার পর থেকে কংগ্রেস ও কৃষকসভার মধ্যে সংঘর্ষ তীব্র আকার ধারণ করে এবং ১৯৪১ এর জুন মাসে হিটলার সোভিয়েট ইউনিয়ন আক্রমণ করার পর এই সংঘর্ষ তীব্রতর হয়।
প্রথম পর্যায়ে ভারতীয় কমিউনিস্ট পার্টির প্রভাবে কৃষকসভা চায় বিপ্লবী ও যুদ্ধবিরোধী জাতীয় সংগ্রাম। কিন্তু কংগ্রেস নেতৃত্ব সে সময়ে কোন প্রত্যক্ষ সংগ্রামের ডাক দিতে অস্বীকার করে। এর ফলে কমিউনিস্ট পার্টির সাথে কৃষক সভার ওপরও সরকারী হামলা শুরু হয়। কৃষক সভার নির্বাচিত সভাপতি রাহুল সাংস্কৃত্যায়নসহ অনেকে গ্রেফতার হন এবং অনেকে আত্মগোপন করেন।[৭০] এই সময় কৃষক সভা খুব দুর্বল হয়ে পড়ে এবং তার সদস্য সংখ্যাও অনেক কমে আসে।
দ্বিতীয় পর্যায়ে জুন ১৯৪১-এ হিটলার সোভিয়েট ইউনিয়ন আক্রমণ করার পর যুদ্ধের গতি পরিবর্তনের সাথে সাথে কৃষকসভার যুদ্ধনীতি আমূলভাবে পরিবর্তিত হয়। কৃষকসভা সংগ্রামের শ্লোগান ছেড়ে দেশরক্ষার শ্লোগান তোলে এবং সেই পরিবর্তিত পরিস্থিতিতে যুদ্ধকে ফ্যাসিস্ট বিরোধী স্বাধীনতার যুদ্ধ বলে আখ্যায়িত করে।[৭১]
কিন্তু এর ফলে কৃষকসভা ও কংগ্রেসের সম্পর্কের কোন উন্নতি হলো না। কারণ তাদের পারস্পরিক বিরোধ অন্য রূপ ধারণ করলো। কংগ্রেস এই দেশরক্ষার শ্লোগান না দিয়ে শ্লোগান দিলো জাতীয় সংগ্রামের। এর ফলে দুই প্রতিষ্ঠানের নীতিগত বিরোধ খুব তীব্র হয়ে উঠলো এবং অগাস্ট ১৯৪২-এ এই বিরোধ জাতীয় রাজনীতি এবং কৃষক আন্দোলনের ক্ষেত্রে রীতিমতো এক সংকট সৃষ্টি করলো।
যুদ্ধকালীন অবস্থার মধ্যে ১৯৪২-৪৩ সালে বাঙলাদেশে যে ভয়ানক খাদ্য সংকট ও ব্যাপক দুর্ভিক্ষ দেখা দেয় সেই পরিপ্রেক্ষিতে কৃষকসভার নীতির মধ্যে আমূল পরিবর্তন সূচিত হয়। খাদ্য উৎপাদন বৃদ্ধি এবং জাপানের মিত্র পঞ্চম বাহিনীর (সুভাষ বোস প্রভৃতির দল) বিরুদ্ধে সংগ্রাম সংগঠিত করার উদ্দেশ্যে এই পর্যায়ে কৃষক সভা যে নীতি নির্ধারণ করে তার সারমর্ম হলো:
অতীতে কৃষকের সংগ্রাম ছিল প্রত্যক্ষভাবে কৃষক শ্রেণীর স্বার্থে জমিদার-বিরোধী ফের্কদার (Sectarian) সংগ্রাম। তাও ছিল জাতীয় সংগ্রামের অংশ, কিন্তু পরোক্ষভাবে। এখন সারা জাতির স্বার্থে কৃষক শ্রেণীর স্বার্থের প্রধান শত্রু পঞ্চমবাহিনীর বিরুদ্ধে সংগ্রাম। এই সংগ্রাম প্রত্যক্ষভাবে জাতীয় সংগ্রামের অংশ। এই সংগ্রামের লক্ষ্য, কৃষক শ্রেণী ও সমগ্র জাতিকে আহার দিয়ে বাঁচানো ও দেশরক্ষার উদ্দেশ্যে জাতীয় ঐক্য গড়তে সাহায্য করা। খাবার ফসল বাড়ালে তার ফলে শ্রেণী হিসাবে কৃষকের বিরুদ্ধে জমিদার শ্রেণীর লাভ বা শোষণ বাড়বে না, লাভ হবে দেশের-জাতির। কিন্তু ফসল না বাড়ালে সুবিধা হবে পঞ্চমবাহিনীর এবং বিপদ বাড়বে কৃষক শ্রেণীর ও জাতির। এই অবস্থায় কৃষক শ্রেণীর শত্রু জমিদার শ্রেণীর শত্রু নয়। পঞ্চমবাহিনীই কৃষক শ্রেণীর শত্রু, জাতিরও শত্রু। জাতির সাধারণ শত্রু জাপানী ফ্যাসিস্ট কৃষক ও জমিদার দুই শ্রেণীরই সমান শত্ৰু। কিন্তু পঞ্চমবাহিনী জাপানের শত্রু নয়, বন্ধু।
পঞ্চমবাহিনীর শত্রু হিসাবে দেশপ্রেমিক জমিদারদের সংগঠিত করলে তাতে কৃষকদেরও সুবিধা। জমিদারদের সংগঠনে কৃষকদের সাহায্য করা দরকার। তাতে দেশপ্রেমিকদের একতা বাড়বে, পঞ্চমবাহিনীকে আরো কোণঠাসা করা হবে, আমলাতন্ত্রকে নত করার জন্যে দেশপ্রেমিকদের সংঘবদ্ধ শক্তি এগিয়ে যাবে।[৭২]
ওপরের এই উদ্ধৃতি থেকে সুস্পষ্টভাবে বোঝা যায় যে এই পর্যায়ে কৃষকসভা তার মৌলিক কর্মসূচী জমিদারীপ্রথা উচ্ছেদকে সম্পূর্ণভাবে বাতিল করে দেশরক্ষার নামে নিজেকে সরকারের অধিক ফসল ফলাও আন্দোলনের একটা অঙ্গে পরিণত করে। এর ফলে অনেকখানি সরকারী পৃষ্ঠপোষকতায় এবং জমিদারদের বিরোধিতার অভাবে কৃষক সভার সদস্য সংখ্যা ১৯৪৩ এর দিকে বৃদ্ধি পেলেও শ্রেণী সংগঠন হিসেবে তার গুরুত্ব বহুলাংশে কমে আসে।
বাঙলাদেশে কৃষক সভার সাংগঠনিক দুর্বলতা সম্পর্কে ১৯৪৩ সালে তাঁরা নিজেদের কর্মীদের কাছে নিম্নলিখিত কয়েকটি বিষয়ের উল্লেখ করেন:
১ . কৃষক আন্দোলন সারা দেশ জুড়ে হয়নি, মাঝে মাঝে দ্বীপের মতো কোনো কোনো এলাকায় মাত্র হয়েছে।
২. সমস্ত কৃষকদের ওপরে এখনো প্রভাব বিস্তার করতে পারেনি।
৩. যে সকল এলাকায় আন্দোলন আছে সেখানেও সকল স্তরের কৃষকদের মধ্যে এবং বিশেষ করে আধিয়ার ও খেতমুজরদের মধ্যে কাজ করে না।
৪. কৃষকদের ভিতর থেকে আন্দোলনের জন্যে যথেষ্ট নেতা তৈরী করা হয়নি এবং এ বিষয়ে অতি অল্পই চেষ্টা হয়েছে। কর্মীরা বিষয়টির গুরুত্ব ঠিক বোঝেননি।
৫. কৃষকসভা কৃষকদের মধ্যে কাজ করে কিন্তু কাজের মধ্যে নিয়ম শৃঙ্খলার অভাব। গণসংগঠন হিসাবে সভাকে কাজে লাগানো হচ্ছে না। মার্ক্সবাদী গণআন্দোলন হিসাবে কৃষক আন্দোলনকে তৈরী করবার জন্যে সাধারণ কৃষকদের মধ্যে উপযুক্ত রাজনীতিক ও সাংগঠনিক চেতনা জাগানো হয়নি। কর্মীরা ঠিক বোঝেননি যে, কৃষক আন্দোলনকে সত্যিকার মার্ক্সবাদী গণআন্দোলনে পরিণত করবার একমাত্র উপায় সাধারণ কৃষকদের মধ্যে সক্রিয় রাজনীতিক চেতনা জাগিয়ে তোলা।
৬. কৃষক সভার সমস্ত কাজের মধ্যে নিয়মিত সংযোগ না রাখা এবং তার ফলে অনেক দরকারী কাজ উপেক্ষা করা।
৭. কর্মীরা সাধারণ কৃষকদের জীবনযাত্রা ও সামাজিক চালচলন সম্বন্ধে খুঁটিনাটি খবর রাখেন না ও তাদের সাথে ঘনিষ্ঠভাবে মিশতে পারেন না। চাষের কাজ সম্বন্ধেও খবর রাখেন না। কৃষক জীবনে দরকারী আইনের খোঁজ-খবর রাখেন না। [৭৩]
বৃটিশ আমলের পূর্বে ভারতে দুর্ভিক্ষ মাঝে মাঝে দেখা দিতো কিন্তু সেই সব দুর্ভিক্ষ কখনো তেমন ব্যাপক আকার ধারণ করতো না। ক্ষুদ্র ক্ষুদ্র এলাকায় এই দুর্ভিক্ষ সীমাবদ্ধ থাকতো এবং সেগুলিতে ব্যাপক হারে কোন প্রাণহানিও ঘটতো না। প্রাচীন গ্রাম্য ব্যবস্থার নিয়ন্ত্রণাধীনে প্রত্যেক গ্রামে ‘ধর্মগোলা’ নামে এক একটা শস্যভাণ্ডার থাকতো এবং সেই শস্যভাণ্ডারের সঞ্চিত খাদ্যশস্য দ্বারা দুর্ভিক্ষের মোকাবেলা করা হতো।[৭৪]
কিন্তু বৃটিশের কাছে ভারতের শাসন ক্ষমতা হস্তান্তরিত হওয়ার পর থেকে এই অবস্থার পরিবর্তন ঘটে। বস্তুতঃপক্ষে ঊনিশ শতকের গোড়া থেকেই সারা ভারতবর্ষ এবং বিশেষতঃ বাঙলাদেশ পরিণত হয় একটা চিরদুর্ভিক্ষের দেশে। এ সময় থেকেই আমাদের দেশে শুরু হয় ব্যাপক অঞ্চল জুড়ে ঘন ঘন এবং দীর্ঘস্থায়ী খাদ্যাভাব ও দুর্ভিক্ষ। ব্যাপকতা, স্থায়িত্ব ও প্রাণহানির দিক থেকে এই দুর্ভিক্ষসমূহ ভারতের ইতিহাসে এক নোতুন রেকর্ড স্থাপন করে।[৭৫]
বৃটিশ আমলে ভারতবর্ষ দুর্ভিক্ষের দেশে পরিণত হওয়ার দুটি কারণ বিশেষভাবে উল্লেখযোগ্য: রেলপথ নির্মাণ ও সেচ-ব্যবস্থার ধ্বংস। রেলপথ নির্মাণকে দুর্ভিক্ষের কারণ হিসেবে কৃষক সমিতির মেমোরেন্ডামেও উল্লেখ করা হয়। এ প্রসঙ্গে সুপ্রকাশ রায় বলেন:
ইহা বিশেষ উল্লেখযোগ্য যে, ভারতবর্ষে রেলপথ নির্মাণের ফলে শাসকগণ বৃটেনের সাড়ে চার কোটি অধিবাসীর প্রায় ছয় মাসের খাদ্য এবং সকল বৃটিশ শিল্পের কাঁচা মালের চাহিদা পূরণের জন্য ভারতের শস্য বৃটেনে প্রেরণ করিবার বিশেষ সুবিধা লাভ করে। রেলপথের দ্বারা ভারতের বন্দরগুলির সহিত গ্রাম ও শহর কেন্দ্রসমূহ সংযুক্ত হওয়ায় ভারতের শস্য ক্রমশ অধিক পরিমাণে জাহাজযোগে ইংল্যান্ডের বিভিন্ন বন্দরে প্রেরিত হইতে থাকে। চরম বিপর্যয় সত্ত্বেও ভারতে কৃষি হইতে যে খাদ্য পাওয়া যাইত তাহারও অধিকাংশ এইভাবে ভারতের বাহিরে প্রেরিত হওয়ায় খাদ্যশস্যের মূল্য ক্রমশঃ বৃদ্ধি পায় এবং তাহার ফলে নিঃস্ব কৃষক জনসাধাণের পক্ষে তাহা ক্রয় করা অসম্ভব হইয়া পড়ে। অথচ কৃষকগণ এই খাদ্যশস্যই নামমাত্র মূল্যে মহাজনের নিকট বিক্রয় করিতে বাধ্য হয়।[৭৬]
ভারতবর্ষে রেলপথ স্থাপনের পূর্বে ও পরে দুর্ভিক্ষের সংখ্যা ও প্রাণহানির তুলনা করলে এ বিষয়ে ধারণা অনেকখানি স্পষ্ট হয়। ১৮০২ থেকে ১৮৫৪ সাল পর্যন্ত ৫৩ বৎসরে মোট দুর্ভিক্ষের সংখ্যা ছিলো ১৩ এবং সেই সব দুর্ভিক্ষে মৃত্যুর সংখ্যা ছিলো প্রায় ৫০ লক্ষ। কিন্তু রেলপথ স্থাপিত হতে শুরু হওয়ার পর ১৮৬০ থেকে ১৮৭৯ এই ২০ বৎসরে দুর্ভিক্ষের সংখ্যা হলো ১৬ এবং মৃত্যুর সংখ্যা হলো ১ কোটি ২০ লক্ষ।[৭৭]
দুর্ভিক্ষের কারণ হিসেবে অবশ্য সেচব্যবস্থার ধ্বংস রেলপথ নির্মাণের থেকে অনেক বেশী গুরুত্বপূর্ণ। ইংরেজরা আসার পূর্বে প্রাচীন ও মধ্যযুগে ভারতবর্ষের সেচব্যবস্থা অন্যান্য দেশের অনুরূপ ব্যবস্থার থেকে ছিলো অনেকাংশে উন্নত, সুপরিকল্পিত ও সুরক্ষিত। সেজন্যে সময়ে ভারতীয় কৃষিও ছিলো পরবর্তী যুগের থেকে অনেক বেশী উন্নত। মোগল সাম্রাজ্যের ক্ষয়িষ্ণুতার যুগে সারা ভারতবর্ষব্যাপী সেচব্যবস্থা ব্যাপক অরাজকতার ফলে অনেকাংশে ক্ষতিগ্রস্ত হয় এবং ইংরেজদের শাসনামলে জমিদাররা ভূসম্পত্তির মালিক হওয়ার পর থেকে প্রাচীন ও মধ্যযুগীয় সেচব্যবস্থা ক্রমশঃ ধ্বংস হয়ে চলে। জমিদাররা নিজেরা জমি ও কৃষিব্যবস্থার উন্নতির প্রতি বিন্দুমাত্র দৃষ্টি না দিয়ে কেবলমাত্র কৃষক শোষণের দ্বারা রাজস্ব বৃদ্ধি করার চেষ্টায় সমস্ত চিন্তা এবং শক্তিকে নিয়োগ নিয়োগ করার ফলে সেচব্যবস্থার দ্রুত অবনতি ঘটে। কৃষকদের নিজেদের আর্থিক অবস্থা উত্তরোত্তরভাবে ভেঙে পড়ার ফলে তাদের পক্ষেও সেচব্যবস্থার কোন উন্নতি সাধন এককভাবে সম্ভব হয় না। এর ফলে উৎপাদন বৃদ্ধি হওয়ার পরিবর্তে একর প্রতি উৎপন্ন শস্যের পরিমাণ ক্রমশঃ কমে আসে। এর পরিণামে খাদ্য সংকট এবং দুর্ভিক্ষ ভারতীয় কৃষক জীবনে একটা চিরস্থায়ী স্থান দখল করে এদেশকে পরিণত করে চিরদুর্ভিক্ষের দেশে।
‘ভারতবর্ষে বৃটিশ শাসন’ নামে একটি প্রবন্ধে কার্ল মার্কস এ সম্পর্কে বলেছেন:
স্মরণাতীতকাল থেকে এশিয়ার শাসনব্যবস্থা তিনভাগে বিভক্ত ছিলো। যথা: রাজস্ব বিভাগ অর্থাৎ আভ্যন্তরীণ লুণ্ঠন বিভাগ; সমর বিভাগ অর্থাৎ বৈদেশিক লুণ্ঠন বিভাগ এবং সর্বশেষে দেশের পূর্তবিভাগ। … (বাঙলাদেশে) বৃটিশ ‘ইস্ট ইন্ডিয়া কোম্পানী তাদের পূর্ববর্তী শাসকদের থেকে রাজস্ব ও যুদ্ধবিভাগের ভার গ্রহণ করেছে কিন্তু পূর্তবিভাগকে সম্পূর্ণ অবহেলা করেছে। সুতরাং এর পরিণতি হিসেবে দেখা দিয়েছে বর্তমান কৃষিব্যবস্থার মধ্যে চরম বিপর্যয়। এই কৃষিব্যবস্থা এমনই যে, তা বৃটিশ বণিকের অবাধ প্রতিযোগিতা, ব্যক্তিস্বাতন্ত্রবাদ ও স্বেচ্ছাচারিতার ভিত্তিতে পরিচালিত হতে পারে না।
মোগল সম্রাটেরা সারা বাঙলাদেশে বিস্তৃত জলপথ ও সেচব্যবস্থা নির্মাণ করেছিলেন। এই ক্যানেলগুলি দেখে সতেরো শতকের ফরাসী পর্যটক বার্নিয়ের মন্তব্য করেছিলেন যে, এই ব্যবস্থার ফলেই ‘বাংলাদেশ মিশরের থেকেও অধিক সম্পদশালী।’ এ সম্পর্কে বিখ্যাত নদী বিশেষজ্ঞ স্যার উইলিয়াম উইলকক বলেন:
ব-দ্বীপ অঞ্চলের যে অসংখ্য নদনদী নিরবিচ্ছিন্নভাবে উহাদের গতি পরিবর্তন করিতেছে, উহারা প্রথমে ছিল কাটাখাল। ইংরেজ শাসনকালে ইহাদিগকে আপন খাত হইতে এবং আপন খেয়ালে প্রবাহিত হইতে দেওয়া হইয়াছে। পূর্বে এই খালগুলি গঙ্গানদীর বন্যার জলরাশিকে বিভিন্ন খাতে ছাড়াইয়া দিতে এবং এইভাবে প্রদেশের জলনিঃসরণ ব্যবস্থা হিসেবে কার্য করিত। নিঃসন্দেহে বলা চলে যে, বঙ্গদেশের যে সমৃদ্ধি অষ্টাদশ শতাব্দীর প্রারম্ভে লুণ্ঠনকারী ‘ইস্ট ইন্ডিয়া কোম্পানীকে’ প্রলুব্ধ করিয়া বঙ্গদেশে টানিয়া আনিয়াছিল, সেই সমৃদ্ধি এই খালসমূহের দান। এই মূল খালব্যবস্থার ব্যবহার ও উহার উন্নতি সাধনের জন্য এই পর্যন্ত কিছুই করা হয় নাই, বরং পরবর্তীকালে রেলপথ নির্মিত হইলে তাহা দ্বারা খালগুলি সম্পূর্ণরূপে ধ্বংস করা হয়। ইহার ফলে কয়েকটি অঞ্চল পলিমিশ্রিত গঙ্গাজলের সরবরাহ হইতে বঞ্চিত হইয়া ক্ৰমশঃ অনুর্বর ও উৎপাদন-ক্ষমতাহীন হইয়া পড়িয়াছে। অন্যান্য অঞ্চলগুলিও উপযুক্ত জল নিঃসরণ-ব্যবস্থার অভাবে বৎসরের অধিকাংশ সময় জলপ্লাবিত থাকায় অনিবার্যরূপেই জনক্ষয়কারী ম্যালেরিয়ার আবাসভূমিতে পরিণত হইয়াছে। ইহা ব্যতীত, যে ভূমিক্ষয়ের ফলে প্রতি বৎসর বহু গ্রাম এবং বন ও কৃষিভূমি নদীগর্ভে বিলীন হইয়া যাইতেছে, তাহা নিবারণ করিবার জন্য গঙ্গানদীর নিম্নভাগে বাঁধ নির্মাণের কোন চেষ্টাই করা হয় নাই।[৭৮]
১৯৩০ সালে বাঙলা সরকার কর্তৃক নিযুক্ত সেচ বিভাগীয় কমিটি তাঁদের রিপোর্টে বলেন যে, বাঙলাদেশের প্রত্যেক জেলাতে যে সমস্ত খালে নৌকা চলাচল আছে সেগুলি প্রায়ই পলিমাটি দ্বারা ভরাট হয়ে যায়। এই খালগুলিই হলো বাঙলার রাস্তাঘাট ও রাজপথ এবং সেগুলিকে যথাযথভাবে রক্ষা করার গুরুত্বকে কোন অংশেই খর্ব করা চলে না।[৭৯]
ব্যক্তিগত ভূমিস্বত্ব প্রতিষ্ঠার থেকে শুরু করে ভারতের কৃষিব্যবস্থাকে সর্বতোভাবে বৃটেনের আর্থিক ব্যবস্থার অধীনে করার চেষ্টাই যে ভারতবর্ষ চিরদুর্ভিক্ষের দেশে পরিণত হওয়ার কারণ সে সম্পর্কে মন্তব্য করতে গিয়ে সুপ্রকাশ রায় বলেন:
বিদেশী শাসকগোষ্ঠী কর্তৃক সুপরিকল্পিতভাবে ভারতের আত্ম-সম্পূর্ণ গ্রাম-সমাজের সর্বাত্মক ধ্বংস, কৃষিভূমির উপর ব্যক্তিগত অধিকার প্রতিষ্ঠা, মুদ্রা-অর্থনীতির প্রচলন, মহাজনী প্রথার আবির্ভাব এবং ভারতের কৃষিকে আধুনিক শিল্পে উন্নত গ্রেট বৃটেনের আর্থিক ব্যবস্থার একান্ত অধীন করিবার অনিবার্য পরিণতি হইল আধুনিক ভারতের ক্রমবর্ধমান দুর্ভিক্ষ। ভারতের দুর্ভিক্ষ বৃটিশ শাসনেরই দান এই মহাসত্যটি গোপন রাখিবার উদ্দেশ্যেই বৃটেনের অর্থনীতি ও ইতিহাসের পণ্ডিতগণ বিভিন্ন প্রকার মিথ্যা মতবাদের ধূম্রজাল সৃষ্টি করিয়াছেন, যেমন ভারতবর্ষ হইল ‘চিরদুর্ভিক্ষের দেশ’, ‘চিরদারিদ্র্যের দেশ’, ‘ভারতের কৃষকগণ অমিতব্যয়ী’, ‘ভারতের দুর্ভিক্ষ অনাবৃষ্টি বা অতিবৃষ্টির ফল’ ইত্যাদি সর্বোপরি তাঁহারা অষ্টাদশ শতাব্দীর বৃটিশ মূল ধনী শ্রেণীর আজ্ঞাবহ ধর্মযাজক ম্যালথাসের জনসংখ্যা-সম্বন্ধীয় ভ্রান্ত ও যুক্তিহীন মতবাদটি ‘বৃটেনের মিথ্যার যাদুঘর’ হইতে বাহির করিয়া এবং তাহাই ভারতের ক্ষেত্রে প্রয়োগ করিয়া প্রচার করিয়াছেন যে, ভারতের খাদ্যোৎপাদনের তুলনায় জনসংখ্যার অত্যধিক বৃদ্ধিই দুর্ভিক্ষের কারণ।[৮০]
বঙ্গীয় প্রাদেশিক কৃষকসভার মেমোরেন্ডামটিতে খাদ্য ঘাটতি সম্পর্কে বলা হয় যে, তৎকালীন অবস্থায় জরুরী পরিস্থিতির জন্যে অতিরিক্ত খাদ্য মজুদ করে রাখা তো দূরের কথা কৃষিব্যবস্থার অবনতির ফলে জনসংখ্যাকে মোটামুটিভাবে খাইয়ে রাখার মতো উপযুক্ত খাদ্যশস্য উৎপন্ন করাও বাঙলাদেশের পক্ষে সম্ভব ছিল না।[৮১]
এই নিদারুণ ও চিরস্থায়ী খাদ্য সংকটের সাথে চিরস্থায়ী ভূমিব্যবস্থার সম্পর্কের ওপর মন্তব্য করতে গিয়ে মেমোরেণ্ডামটিতে বলা হয়:
কেউ হয়তো একথা জিজ্ঞেস করতে পারেন যে, চিরস্থায়ী বন্দোবস্তের সাথে এর সম্পর্ক কি? আমরা আবার বলছি যে, ভারতবর্ষ, বিশেষতঃ বাঙলাদেশ, নিজের সম্পদকে এমনভাবে গড়ে তুলতে পারে যাতে করে তাঁর পক্ষে বর্তমান জনসংখ্যার থেকে বেশী সংখ্যককে মোটামুটিভাবে খাইয়ে রাখা তার পক্ষে সম্ভব। শুধু যে উৎপাদন বৃদ্ধির উদ্দেশ্যে প্রদেশের কৃষিব্যবস্থা বিজ্ঞানের অগ্রগতিকে কাজে লাগাতে ব্যর্থ হয়েছে তাই নয়, শুধু যে জমির কোন উন্নতি অথবা কৃষিকার্যে পদ্ধতির কোন উন্নতি সাধন করা হয়নি তাই নয়, উপরন্তু আমরা বাস্তবতঃ দেখছি যে, জমি খণ্ড খণ্ড অংশে বহুধাবিভক্ত হওয়ার ফলে একর প্রতি জমির উৎপাদন হ্রাস পেয়েছে। এছাড়া বাঙলাদেশে প্রায় এক-পঞ্চমাংশ জমি আবাদের উপযুক্ত হওয়া সত্ত্বেও তা অনাবাদী জমি হিসেবে পড়ে আছে। এই সমস্ত অনাবাদী জমিতে আবাদকার্য পুঁজি ব্যতীত কখনই হাতে নেওয়া যায় না। অন্য অসুবিধা বাদ দিলে সেচ এবং জল নিংকাশনের ব্যবস্থা এ ক্ষেত্রে প্রয়োজনীয়। আমরা দেখেছি যে, জমিদাররা এ কাজ হাতে নিতে অনিচ্ছুক এবং অপারগ প্রমাণিত হয়েছে, তারা শুধু নিজেদের খাজনা আদায় করেই সন্তুষ্ট। সরকারের পক্ষেও রাজস্ব বৃদ্ধির সম্ভাবনা ব্যতীত এ ধরনের কাজে হাত দেওয়া সম্ভবপর বিবেচিত হবে না বলেই মনে হয়। সুতরাং ভবিষ্যতে প্রদেশের পক্ষে নিজের খাদ্য সংস্থান ব্যবস্থা নির্ভর করবে ভূমি ব্যবস্থার পরিবর্তন এবং কৃষিব্যবস্থার পুনর্বাসনের সমস্যা সমাধান কতখানি দৃঢ়তার সাথে করা হবে তার ওপর।[৮২]
ফ্লাউড কমিশনের কাছে প্রদত্ত মেমোরেণ্ডামের উপরোক্ত বক্তব্যের প্রতিধ্বনি করেই ১৯৪৩ সালে ভবানী সেন জমিদারী প্রথার পরিণাম বর্ণনা করতে গিয়ে বলেন:
মন্বন্তরের (অর্থাৎ ১৯৪৩ সালের বা পঞ্চাশের মন্বন্তরের – ব. উ.) বছর পর্যন্ত ২০ বছরের গড়পড়তা হিসাব লইয়া দেখা গিয়াছে যে, বাংলায় ধানের জমির পরিমাণ ২ কোটি একরের সামান্য কিছু বেশি – এবং তাহাতে যে চাউল উৎপন্ন হয় তাহার পরিমাণ প্রায় ২৩ কোটি মণ। বাংলার ৬ কোটি লোকের জন্য বছরে চাউল লাগে ৩০ কোটি মণ, কোনো কোনো মতে ২৭ কোটি মণ। বছর বছর খাদ্যের এত ঘাটতি অথচ বাংলায় জমি আছে যথেষ্ট। ফ্লাউড কমিশনের তদন্তেই প্রকাশ পায় যে, এখনও বাংলায় ৩৭ লক্ষ একর চাষের যোগ্য জমি পতিত রহিয়াছে। সরকারী হিসাব অনুসারে প্রতি একরে ১২.৪ মণ করিয়া চাউল হয়। ৩৭ লক্ষ একর জমিতে যদি চাষীরা চাষ করিতে পারে, তাহা হইলে আরও প্রায় ৫ কোটি মণ চাউল পাওয়া যায়। অথচ এত জমি পড়িয়া রহিয়াছে শুধু এই জন্য যে, জমির মালিক জমিদার, সে চাষের জন্য জমির পিছনে এক পয়সাও খরচ করিবে না। সে চায় যে, কৃষক সেলামী দিক, খাজনা দিক, জমি বন্দোবস্ত করিয়া নিজে টাকা খরচ করিয়া জমির আগাছা দূর করুক, জলসেচনের ব্যবস্থা করুক এবং সার দিক। কিন্তু বাংলার চাষীর অত সামর্থ্য নাই; যে জমিতে নদীনালা প্রভৃতি স্বাভাবিক সেচের ব্যবস্তা আছে সেই জমিতেই চাষ হয় যে জমিতে পয়সা খরচ করিয়া সেচের ব্যবস্থা করিতে হয় সেই জমিতে আর চান হয় না। বাংলার সমস্ত আবাদী জমির শতকরা মাত্র ৬.২ ভাগ জমিতে সরকারী সেচের ব্যবস্থা আছে, এই ভারতবর্ষেরই অন্যান্য জায়গায় সরকারী টাকায় ঢের বেশী জমিতে সেচের ব্যবস্থা হইয়াছে।
পাঞ্জাবে সমস্ত আবাদী জমির শতকরা ৫৫ ভাগ এবং মাদ্রাজে শতকরা ৩৩ ভাগে সেচের ব্যবস্থা আছে। বাংলার অফুরন্ত খালবিল সেচের খরচ স্বভাবতঃই কমাইয়া দিয়াছে; তবু ৩৭ লক্ষ একর জমি সেচ ও সারের অভাবে পতিত আছে, কারণ সরকার ও জমিদারের প্রধান স্বার্থ কৃষকের নিকট হইতে কর আদায় করা, জমির জন্য অর্থ ব্যয় কেহ করে না।[৮৩]
১১. পঞ্চাশের মন্বন্তর *
[* বাঙলা ১৩৫০ সালে এই দুর্ভিক্ষ হয় বলে একে বলা হয় পঞ্চাশের মন্বন্তর।]
১৯১৮-২১ সালের দুর্ভিক্ষের পর ১৯৩৪ সালে বাঙলাদেশের অঞ্চলবিশেষে আবার খাদ্য সংকট ও দুর্ভিক্ষ দেখা দেয়। এ সময় ময়মনসিংহ জেলার কোন কোন অংশে ফসল নষ্ট হয় এবং তার ফলে সেখানে খাদ্যশস্যের মূল্য খুব বৃদ্ধি পায়। মজুতদার এবং আড়ৎদাররা আরও মূল্য বৃদ্ধির আশায় খাদ্যশস্য গুদামজাত করে রাখে এবং সরকারীভাবে এলাকাটিকে দুর্ভিক্ষ এলাকা হিসেবে ঘোষণা না করার ফলে সরকারী কর্মচারীরা এ ব্যাপারে কোন রকম হস্তক্ষেপ থেকে বিরত থাকেন। এই সবের ফলে দুর্ভিক্ষের অবস্থা এত নিদারুণ হয় যে, কৃষকেরা অনেকেই গাছের পাতা খেয়ে কোন রকমে জীবন ধারণ করেন।[৮৪]
এরপর ১৯৩৬ সালে দুর্ভিক্ষ আরও অনেকখানি বিস্তার লাভ করে এবং পশ্চিম ও মধ্য বাঙলা তার দ্বারা আক্রান্ত হয়। এই এলাকায় মোট ৭০ লক্ষ মানুষ দুর্ভিক্ষের দ্বারা পীড়িত হলেও সরকার মাত্র ১১.৫ লক্ষ টাকা সাহায্য এবং ৩৬ লক্ষ টাকা ঋণ দান করেই নিশ্চিন্ত হন। তৎকালীন খাদ্য সংকটের তদন্তের জন্যে তাঁরা একজন অফিসার নিয়োগ করলেও সরকারীভাবে তাঁকে ‘দুর্ভিক্ষ অফিসার’ হিসেবে নিযুক্ত করা হয় না। কারণ তীব্র খাদ্য সংকট সত্ত্বেও সরকার বাঙলাদেশের পশ্চিম ও মধ্য অঞ্চলকে দুর্ভিক্ষ এলাকা ঘোষণা থেকে বিরত থাকেন।[৮৫]
১৯৩৪ সালের দুর্ভিক্ষের ঠিক পূর্বে খাদ্য পরিস্থিতির তদন্তের জন্যে একটা সরকারী কমিটি স্থাপিত হয়। সেই কমিটির রিপোর্ট থেকে জানা যায় যে, সে বছর ঢাকা জেলায় উৎপন্ন হয়েছিলো প্রয়োজনীয় খাদ্যশস্যের শতকরা ৩০ ভাগ। সিরাজগঞ্জে কৃষকদের ঘরে ৬ মাসের খাদ্য ছিলো। কিশোরগঞ্জে ৭০ জন কৃষক ভীষণভাবে ঋণগ্রন্থ। শতকরা ২০ জনের ঘরে সারা বৎসরের ধান ছিলো এবং শতকরা ৫ জনের কাছে ছিলো বিক্রয় করার মতো উদ্বৃত্তশস্য। অন্য সকলকে ধান কিনে ঘাটতি পূরণ করতে হতো। নদীয়া জেলায় শতকরা ৫০ জনের ঘরে ৬ মাসের খাদ্য খাটতি। বাঁকুড়া জেলায় শতকরা ৬০ জনের ঘরে খাদ্য ছিলো ছয় মাসের।[৮৬ মোটামুটিভাবে বলা চলে যে, ১৯৪৩ সালে সারা বাঙলায় ছয় সপ্তাহের খাদ্য ঘাটতি ছিলো।[৮৭]
সরকারী তথ্য এবং তদন্ত রিপোর্ট থেকেই এই ঘাটতির খবর পাওয়া যায় অথচ ঘাটতি পূরণ করার জন্যে সরকার কোন চেষ্টা তো করেইনি উপরন্তু সমুদ্রতীরের অঞ্চলসমূহ থেকে প্রায় এক লক্ষ মণ চাল তারা সরিয়ে অন্যত্র চালান দিয়ে সেখানকার খাদ্য সংকটকে তীব্রতর করে।[৮৮]
বাঙলাদেশে প্রতি বছরই খাদ্যশস্য প্রয়োজনের তুলনায় কম উৎপাদন হয়। কাজেই খাদ্য আমদানী এখানকার একটা নিয়মিত ব্যাপার। ১৯৪৩ সালে ঘাটতির পরিমাণ ছিল ৫ কোটি মণ। এই ঘাটতি অন্যান্য বৎসরের তুলনায় কিছু বেশী হলেও তার দ্বারা দুর্ভিক্ষ সৃষ্টির কোন সম্ভাবনা ছিলো না।
প্রতি বছর ঘাটতি সত্ত্বেও দুর্ভিক্ষ পরিস্থিতি সৃষ্টি হতো না দুই কারণে। প্রথমত, সরকার বিদেশ থেকে পুরো ঘাটতি পরিমাণ শস্য আমদানী না করলেও কিছু খাদ্য প্রতি বৎসরই আমদানী করতো। এই আমদানীর সম্ভাবনার জন্যে জোতদার ও ব্যাপারীরা বেশীদিন ধান- চাল গুদামে আটকে রাখতো না। এর ফলে বাজারে খাদ্যশস্যের সরবরাহ অনেকটা নিয়মিত হতো। দ্বিতীয়ত, বাঙলাদেশের বহু লোক অর্থাভাবে বরাবরই একবেলা, আধবেলা না খেয়ে থাকার ফলে প্রয়োজনীয় খাদ্য কেনার জন্যে তারা বাজারে চাপ সৃষ্টি করতো। ১৯৪৩ সালের দুর্ভিক্ষও খাদ্য ঘাটতি থেকে তত প্রকট আকার ধারণ করেনি যতখানি করেছিলো মজুতদারদের সৃষ্ট কৃত্রিম খাদ্য ঘাটতির ফলে। যুদ্ধকালীন অবস্থার দোহাই দিয়ে সরকার বাঙলার প্রয়োজনীয় খাদ্য ঘাটতি পূরণের উদ্দেশ্যে খাদ্য আমদানী করতে পূর্বের মতো তৎপর না হওয়ার ফলে মজুতদাররা আসন্ন দুর্ভিক্ষ ও খাদ্যমূল্য বৃদ্ধির ফল চিন্তা করে খাদ্যশস্য, প্রধানতঃ চাল গুদামজাত করতে লাগলো। অধিকতর লাভের আশায় কিছু দিন তারা চাল বিক্রী প্রায় একেবারে বন্ধ করে দিলো। কাজেই সাধারণ মানুষ চালের অভাবে তিলে তিলে মরতে শুরু করলো।
১৯৪৩ সালের মে মাসের দিকেই দুর্ভিক্ষ পরিস্থিতির দারুণ অবনতি ঘটলো। কলকাতা এবং অন্যান্য শহরগুলিতে নিরন্ন, নিঃসম্বল কৃষকেরা দু’মুঠো ভাতের জন্যে ঘর থেকে ঘরে ভিক্ষা করলো এবং সেই ভিক্ষাও অনেকের ভাগ্যে না জোটার ফলে তারা বিপুল সংখ্যায় মৃত্যুমুখে পতিত হতে থাকলো। এই সময় গ্রাম-বাঙলার শতকরা ৭৫ জন কৃষকের ঘরে চাল ছিল না। সব চাল জমা হয়েছিলো জোতদার, আড়ৎদার, চোরাকারবারী, সরকারী এজেন্ট ও মিল মালিকদের হাতে। এই দস্যুদের মুনাফা সম্পর্কে সরকারী দুর্ভিক্ষ তদন্ত কমিশনের রিপোর্টেই বলা হয় যে, ১৯৪৩ সালের দুর্ভিক্ষে ১৫ লক্ষ মানুষের মৃত্যু ঘটেছে কিন্তু সেই দুর্ভিক্ষকালীন অবস্থাতেই চাল বিক্রী করে চোরাকারবারী, ব্যাপারীরা অতিরিক্ত লাভ করেছে ১৫০ কোটি টাকা।[৮৯]
সরকারী হিসেবে মৃতের সংখ্যা ১৫ লক্ষ হলেও অন্যান্য বেসরকারী সূত্রের হিসেবমতো দুর্ভিক্ষের বছরে অনাহারে ৩৫ লক্ষ নর-নারী মারা যায় এবং ১২ হইতে ১৫ লক্ষ নর-নারী ও শিশু পথের ভিখারী হয়। অন্নের জন্য লোকে স্ত্রী-পুত্র বিক্রয় করে এবং নর্দমার ভিতর কুকুরের সঙ্গে উচ্ছিষ্ট লইয়া কাড়াকাড়ি করে।[৯০]
দুর্ভিক্ষ তদন্ত কমিটির সরকারী বিবরণ অনুসারে বাঙলাদেশের ছয় কোটি মানুষের মধ্যে দুই কোটি মানুষের জীবন দুর্ভিক্ষের দ্বারা সাংঘাতিক আঘাতপ্রাপ্ত হয়। বাঙলার ৯০টি মহকুমার মধ্যে ২৯টি মহকুমায় দুর্ভিক্ষ ভীষণভাবে বিস্তার লাভ করে। বাঙলাদেশের মোট ৮২৯৫৫ বর্গমাইলের মধ্যে প্রায় ২১৬৬৫ বর্গমাইলের মানুষ তীব্রভাবে দুর্ভিক্ষের কবলে পতিত হয়।[৯১]
পঞ্চাশের মন্বন্তরের সময় বাঙলাদেশে খাজা নাজিমুদ্দীনের নেতৃত্বে লীগ মন্ত্রীসভা গদিনশিন ছিলো। প্রদেশে মুসলিম লীগ মন্ত্রীত্ব গ্রহণ করে ১৯৪৩-এর ২৫শে এপ্রিল এবং ঠিক সেই সময় থেকেই দুর্ভিক্ষ ব্যাপক আকারে দেখা দেয়। এর ফলে চারিদিকে লীগ মন্ত্রীসভার বিরুদ্ধে প্রচার শুরু হয় এবং মুসলিম লীগের বিরোধী দলসমূহ, বিশেষতঃ কংগ্রেস এবং হিন্দু মহাসভা, তাদেরকে এই দুর্ভিক্ষের জন্যে দায়ী করে। হিন্দু মহাসভার নেতা শ্যামাপ্রসাদ মুখোপাধ্যায় ‘পঞ্চাশের মন্বন্তর’ নামে একটি পুস্তিকায় বিস্তৃতভাবে দুর্ভিক্ষ সম্পর্কে আলোচনা করে মুসলিম লীগ সরকার এবং শহীদ সুহরাওয়ার্দীর মন্ত্রীত্বাধীন সরবরাহ বিভাগকেই দুর্ভিক্ষের জন্যে দায়ী করেন।
১৯৪৬ সালের নির্বাচনের সময় পঞ্চাশের মন্বন্তরে মুসলিম লীগ সরকারের ভূমিকার কথা জোরেশোরে প্রচার শুরু হয় এবং সেই বিরুদ্ধ প্রচারণার মুখে মুসলিম লীগের পক্ষ থেকে সাপ্তাহিক ‘মিল্লাতে’ মোহম্মদ হাবিবুল্লাহ একটি প্রবন্ধের মাধ্যমে দুর্ভিক্ষের প্রকৃত দায়িত্ব পূর্ববর্তী শ্যামা-হক মন্ত্রিসভার ওপর ন্যাস্ত করেন। প্রবন্ধটিতে তিনি বলেন:
দুর্ভিক্ষ সাধারণতঃ একদিনে আসে না। কিছু দিন আগেই এর লক্ষণসমূহ প্ৰকাশ পাইতে থাকে। এই সব লক্ষণ প্রকাশ পাইলেই গভর্ণমেন্ট দুর্ভিক্ষের কারণসমূহ দূর করিবার চেষ্টা করেন। সভ্য জগতের ইহাই নীতি। বাঙলাদেশে দুর্ভিক্ষের লক্ষণ যখন প্ৰকাশ পাইয়াছিল সেই সময় বাঙলার শাসনের দায়িত্ব ছিল কুখ্যাত শ্যামা-হক মন্ত্রীমণ্ডলীর উপর। দেশের দুর্ভাগ্য বলিতে হইবে, আসন্ন দুর্ভিক্ষকে গোড়াতেই রোধ করিবার কোন চেষ্টাই এই গভর্ণমেন্ট করেন নাই। আসন্ন মন্বন্তরকে রুখিবার জন্য সরকার পক্ষ হইতে প্রয়োজন ছিল যে প্রস্তুতির – যে সংগঠনের, সে সম্পর্কে কোন মাথা ঘামানোই ছিল না শ্যামা-হক মন্ত্রীদের। জনসাধারণকে সজাগ ও সংঘবদ্ধ করার যে দায়িত্ব ছিল গভর্ণমেন্টের, তাহাও করা হয় নাই মোটেই।
রোম যখন আগুনে পুড়িতেছিল নীরো তখন বাজাইতেছিল বাঁশী। বাঙলাকে যখন দুর্ভিক্ষের রাক্ষস গ্রাস করিতে উদ্যত, বাঙলার শ্যামা-হক মন্ত্রীরা তখন আত্মীয়-বাৎসল্যের উৎসবে মত্ত। ফলে দেখিতে পাই – দেশে খাদ্যশস্যের অভাব হইবে এই সহজ কথাটাও তারা অনুভব করেন নাই – করিয়া থাকিলেও ভারত সরকারের গোচরীভূত করার প্রয়োজন বোধ করেন নাই। বরং প্রধানমন্ত্রী মিঃ ফজলুল হক ভারত সরকারকে এ কথাটি জানাইয়াছিলেন: বাঙলা তার নিজের ব্যবস্থা নিজেই করিতে পারিবে। খাদ্য আমদানীর কোনই প্রয়োজন নাই।[৯২]
মুসলিম লীগ মন্ত্রীসভা দুর্ভিক্ষ প্রতিরোধের জন্যে কি কি করেছেন তার এক লম্বা ফিরিস্তি দেওয়ার পর সরবরাহ মন্ত্রী শহীদ সুহরাওয়ার্দীকে সরবরাহের ব্যাপারে যে সমস্ত অসুবিধার সম্মুখীন হতে হয়েছিলো সে সম্পর্কে হাবিবুল্লাহ আরও বলেন:
দিল্লী হইতে শুরুতে খাদ্যশস্য পাওয়া যায় না। হু লড়ায়ের পর যখন খাদ্যশস্য আসিল তখন একসঙ্গে এত বেশী পরিমাণ আসিল যে, যানবাহনের অভাবে খাদ্য চলাচলের ব্যবস্থা করা সম্ভব হইল না। সামরিক বিভাগের সঙ্গে দস্তুরমতো লড়াই করিয়া তবে খাদ্য চলাচল ও সরবরাহের ব্যবস্থা করা সম্ভব হইয়াছিল।
তাছাড়া যুদ্ধের জন্য সরকারী কর্মচারীরা নানা কাজে ব্যস্ত ছিল। নবগঠিত খাদ্য ও সরবরাহ বিভাগের জন্য ছিল না উপযুক্ত লোক। সরবরাহ সম্পর্কে কাহারও ছিল না অভিজ্ঞতা। খাদ্যশস্য গুদামজাত করার জন্য গুদাম ছিল না। এক জায়গা হইতে অন্য জায়গায় লইয়া যাইবার জন্য ছিল না গাড়ী, ঘোড়া, মোটর, নৌকা বা অন্য যানবাহন। বাঙলার বাহির হইতে শস্য আসিয়া কলিকাতায় পড়িয়া আছে – দুর্ভিক্ষ পীড়িত স্থানে পাঠাইবার ব্যবস্থা নাই। স্টেশন হইতে গ্রামে পাঠাইবার উপায় নাই। সর্বত্র সামরিক কর্তৃত্ব। এক এক স্থানে সপ্তাহের পর সপ্তাহ ধরিয়া রেলগাড়ী মিলিটারী কাজের জন্য আটক। অসামরিক ব্যাপারের দিকে সামরিক কর্তৃপক্ষের দৃষ্টি দেবার অবসর নাই। এর উপর চারিদিকে বোমার রাজত্ব – উচ্ছৃঙ্খল ভাব।[৯৩]
১৯৪৩-এর দুর্ভিক্ষকে মুসলিম লীগের বিরুদ্ধে প্রচারণার জন্যে ১৯৪৬ সালের নির্বাচনে উত্তরোত্তরভাবে ফজলুল হক এবং অন্যেরা ব্যবহার করছিলেন। এজন্যে ঐ বৎসর মার্চ মাসে প্রাদেশিক মুসলিম লীগের প্রচার সম্পাদক আবুল মনসুর আহমদ একটি দীর্ঘ প্রেস বিবৃতির মাধ্যমে হাবিবুল্লাহর উপরোক্ত বক্তব্যকেই আবার নোতুনভাবে উপস্থিত করতে গিয়ে বলেন:
১৯৪২ সালে শ্যামা-হক মন্ত্রীত্বের আমলে বাঙলাদেশ হইতে চাউল রফতানি করা হয়। সে বছর আউশ ধানের ফসল ভালো হয় নাই। কংগ্রেস অগাস্ট-আন্দোলন আরম্ভ করিয়া দেখে বিশৃঙ্খলা সৃষ্টি করিয়াছিল। ভারত সরকারের ‘ডিনায়েল পলিসি’ অনুসারে ধান-চাউল ও নৌকা জনসাধারণের নিকট হইতে সরাইয়া লওয়া হইল। মেদিনীপুরে তুফান হওয়ায় সেখানকার অধিবাসীদের নিদারুণ ক্ষতি হইল।
এই সমস্ত দুর্বিপাকের মধ্যে বাঙলাদেশে চাউলের ঘাটতি দেখা দিল। কিন্তু প্রধানমন্ত্রী ফজলুল হক ১৯৪২ সালের ডিসেম্বর মাসে ঘোষণা করিলেন যে, বাঙলাদেশে বাহির হইতে চাউল আনার প্রয়োজন নাই। অথচ তখন বর্মা হইতে চাউল আসা বন্ধ হইয়া গিয়াছে। কোচিন ও ত্রিবাংকুরে তখন খাদ্যাভাব দেখা দিয়াছে। বাঙলাদেশে তখন ২৫ লক্ষ টন চাউলের ঘাটতি অথচ প্রধানমন্ত্রী ফজলুল হক ঘোষণা করিলেন যে, বাঙলায় চাউলের কোন অভাব নাই। পক্ষান্তরে শ্যামা-হক সরকার বাঙলা হইতে ভারত সরকারের পক্ষে চাউল কিনিবার দায়িত্ব লইলেন এবং শ্যামা-হক মন্ত্রীসভার মুখপত্র ‘নবযুগের’ তৎকালীন পরিচালক এইচ দত্ত এ্যান্ড সন্সকে চাউলের কন্ট্রাক্ট দিলেন। তারপর বাহির হইতে খাদ্য আমদানী বন্ধ হইল। ১৩৫০ সালের আমন ফসল ভালো হইল না। যুদ্ধের জন্য এ দেশে বিস্তর সৈন্য আনা হইল। মিলিটারী হইতে তাহাদের জন্য মুরগী, হাঁস, গরু, ছাগল, গোত্, আণ্ডা ও শাকসব্জী কেনা শুরু হইল। গভর্ণমেন্ট তাহাদের পুলিশ ও হাসপাতাল প্রভৃতির জন্য চাউল কেনা আরম্ভ করিলেন। ট্রাম কোম্পানী, রেল কোম্পানী প্রভৃতি বড় বড় বিলাতী ও দেশী কোম্পানী কর্পোরেশন ও মিউনি সপ্যালিটি নিজেদের কর্মচারীদের জন্য বহু চাউল কিনিয়া গুদামজাত করেন। ফলে চাউলের দাম বাড়িতে লাগিল। বড়লাট লর্ড লিনলিথগো খাদ্য ও দেশরক্ষার ভার নিজ হাতে লইলেন। জেনারেল উড তাঁহার ‘বেসিক প্ল্যান অনুসারে সমস্ত প্রদেশগুলিকে বাড়তি ও ঘাটতি এই দুই শ্রেণীতে বিভক্ত করিলেন। বাড়তি প্রদেশ হইতে ঘাটতি প্রদেশে খাদ্য রফতানি করিতে আদেশ দিলেন। বিহার বাঙলাকে ১ লক্ষ ৮৫ হাজার টন চাউল দিবে উড সাহেব এইরূপ আদেশ দিলেন। কিন্তু বিহার সরকার কেন্দ্রীয় গভর্ণমেন্টের সহিত লড়াই শুরু করিলেন। জনসাধারণকে খাদ্য দেওয়ার দায়িত্ব প্রাদেশিক সরকারের, না কেন্দ্রীয় সরকারের, দুই সরকারের মধ্যে তাহা লইয়া বাদানুবাদ হইল। এই বাদানুবাদ প্রায় তিন মাস স্থায়ী হইল। এ দিকে বাঙলায় দুর্ভিক্ষ ভীষণ আকার ধারণ করিয়াছে। তবুও বিহার সরকার কোন চাউলই পাঠাইলেন না। আসাম সরকার সামান্য পাঠাইলেন। উড়িষ্যা মাত্র ২১ হাজার টন পাঠাইল; তাহা মেদিনীপুর ও বাঁকুড়া অঞ্চলেই শেষ হইয়া গেল। দেশের মধ্যে যে পরিমাণ চাউল ছিল তাহা মজুতদার ও মুনাফাখোরদের গুদামে লুকাইল। চাউলের ব্যবসা সবচেয়ে লাভজনক হইয়া উঠিল এবং যেখানে যত পুঁজিপতি ও মুনাফালোভী ছিল সকলেই চাউলের ফটকা খেলিতে লাগিল। রাতারাতি লোকে লক্ষপতি হইতে লাগিল, আর রাস্তায় হাজার হাজার দুর্গত লোকের আবির্ভাব হইল। শ্যামা-হক মন্ত্রীত্ব এই সময় পদত্যাগ করিলেন।[৯৪]
পুঁজিপতি ও মুনাফালোভী ব্যবসায়ীরা ফটকা খেলতে শুরু করার ফলে তারা দুর্ভিক্ষের বাজারে রাতারাতি লক্ষপতি হতে লাগলো এই বক্তব্যের পরই মুসলিম লীগ মন্ত্রীত্বের সময় শহীদ সুহরাওয়ার্দীর সরবরাহ বিভাগ কর্তৃক ইস্পাহানী কোম্পানীর ওপর চাউল সংগ্রহের দায়িত্ব অর্পণ করার স্বপক্ষে যুক্তি দিতে গিয়ে তিনি বলছেন:
বাঙলা সরকারের তরফ হইতে বিহার, উড়িষ্যা ও আসাম হইতে চাউল ক্রয় করিবার জন্য ব্যবসায়ীদিগকে কন্ট্রাক্ট লইতে অনুরোধ করা হইল। কিন্তু হিন্দু ব্যবসায়ীরা এক্ষেত্রে লীগ মন্ত্রীসভার সহিত অসহযোগিতা করিল।
সা ওয়ালেস নামক বিলাতী ফার্মের ঐ সমস্ত প্রদেশে ব্যবসা ছিল কিন্তু তাহারাও রাজী হইল না। বাঙ্গালায় পাকিস্তান হইতে পারে না, ইহা প্রমাণের জন্য হিন্দু প্রধান প্রদেশসমূহ বাঙ্গালায় চাউল পাঠানো বন্ধ করিয়া দিল। ফলে বিহার, উড়িষ্যা ও আসামের চাউলের দরজা বাঙলার মুখের উপর বন্ধ করিয়া দেওয়া হইল। মতলব, লীগ মন্ত্রীসভাকে শাস্তি দেওয়া। শেষে ইস্পাহানী কোম্পানী নামক মুসলমান ফার্মকে ধরা হইল। তাঁরা চাউল সংগ্রহ করিতে রাজী হইলেন। কিন্তু ইহার জন্য তাঁহাদের অন্যান্য ব্যবস্থা সাময়িকভাবে বন্ধ হইল।[৯৫]
মুসলিম লীগ সরকার কর্তৃক ইস্পাহানী কোম্পানীকে চাউল সংগ্রহ করার ঠিকাদারী দেওয়ার ব্যাপারটিকে মুসলিম লীগের প্রচার সম্পাদক এমনভাবে উপস্থিত করেছেন যার থেকে মনে হয় যেন মুসলমান ইস্পাহানী কোম্পানী বাঙলাদেশের কৃষক-শ্রমিক জনগণকে দুর্ভিক্ষের হাত থেকে রক্ষার মহৎ উদ্দেশ্য প্রণোদিত হয়েই অন্যান্য সমস্ত ব্যবসা বন্ধ রেখে চাউল সংগ্রহের ব্যাপারে সর্বশক্তি নিয়োগ করেছিলেন। চাউল সংগ্রহ এবং চাউলের ব্যবসা যে ১৯৪৩ সালের দুর্ভিক্ষের সময় সব থেকে লাভজনক ব্যাপার ছিলো এবং সেজন্যই যে ইস্পাহানী কোম্পানী তাদের অন্য ব্যবসা স্থগিত রেখে মুসলিম লীগ সরকারের বেসামরিক সরবরাহ বিভাগের আশীর্বাদ মাথায় নিয়ে মুনাফা লুণ্ঠনের প্রতিযোগিতায় নেমেছিলো সেকথা আবুল মনসুর আহমদের বিবৃতির মধ্যে কোথাও নেই।
কমিউনিস্ট পার্টি, কংগ্রেস, মুসলিম লীগ এবং অন্যান্য রাজনৈতিক কর্মী ও সমাজসেবীদের নিয়ে গঠিত খাদ্য কমিটিগুলির মাধ্যমে মুসলিম লীগ সরকার দুর্ভিক্ষ প্রতিরোধের জন্যে কিছুটা প্রচেষ্টা চালালেও চোরাকারবারী, মুনাফাখোরদের বিরুদ্ধে কোন সক্রিয় ব্যবস্থা গ্রহণ করতেই তারা সক্ষম হয়নি। উপরন্তু তাদের আমলে ইস্পাহানী কোম্পানীর মতো মুসলমান কোম্পানী চাউল সংগ্রহের প্রায় একচেটিয়া অনুমতি লাভের পর সর্বশক্তি নিয়োগ করে নিজেদের পুঁজি ও মূলধনকে রাতারাতি বহুগুণে বাড়িয়ে তুলতে সক্ষম হয়েছিলো। বাঙ্গালা ১৩৫০ সালে বাঙলাদেশে যে ভয়াবহ দুর্ভিক্ষ নেমে এসেছিলো তা পূর্ববর্তী ছিয়াত্তরের মন্বন্তরের মতোই ছিলো পুরোপুরি মানুষের দ্বারা সৃষ্ট। মুনাফাখোর ব্যবসায়ী, সাম্রাজ্যবাদের সামরিক স্বার্থ, প্রশাসনিক অচলাবস্থা ইত্যাদি সব কিছু একযোগেই ছিলো পঞ্চাশের মন্বন্তরের স্রষ্টা। বড়লাট লর্ড লিনলিথগো নিজের হাতে খাদ্য বিভাগের ভার নিলেও খাদ্য সরবরাহের ব্যাপারটিকে জরুরী ভিত্তিতে সংগঠিত করার কোন ব্যবস্থাই তারা করেনি। রেলগাড়ী, নৌকা এবং ট্রাকযোগে বিভিন্ন দুর্ভিক্ষ এলাকায় খাদ্য পৌঁছানোর কোন রকম ব্যবস্থাই জরুরী ভিত্তিতে হয়নি। এর ফলে অনেক ক্ষেত্রে খাদ্য মজুদ থাকা সত্ত্বেও উপযুক্ত সরবরাহের অভাবে তা সময়মতো কোন কাজে লাগনি। এছাড়া গুদামের সংখ্যা কম হওয়ার জন্যে খাদ্য বেশী দিন ভালোভাবে সংরক্ষণ করা সম্ভব ছিলো না। এর ফলে নিদারুণ দুর্ভিক্ষের মুখেও বিপুল পরিমাণ খাদ্যশস্য বিনষ্ট হয়।
‘ভাঙনের মুখে বাঙলা’ নামে পঞ্চাশের মন্বন্তরের ওপর লিখিত একটি পুস্তিকাতে ভবানী সেন দুর্ভিক্ষের ধ্বংসলীলা সম্পর্কে মন্তব্য করতে গিয়ে বলেন:
দুর্ভিক্ষে মারা গিয়েছে মোট ৩৫ লক্ষ লোক। যাহারা বাঁচিয়া আছে তাহারাই আজিকার দিনের সমস্যা। বিধ্বস্ত এলাকার শতকরা ১০ জন লোক আজও দুস্থ, ইহাই বিশেষজ্ঞদের অভিমত। বিশিষ্ট সংখ্যাতত্ত্ববিদেরা হিসাব করিয়া বলিয়াছন যে, প্রায় ১২ লক্ষ লোক এখনও দুস্থ ভিখারী। একেবারে ভিখারী না হইলেও রিক্ত হইয়া পড়িয়াছে এমন লোকের সংখ্যা ৬০ লক্ষ। তাহাদের ২৭ লক্ষ ক্ষেতমজুর, ১৫ লক্ষ গরীব কৃষক, ১৫ লক্ষ গ্রাম্য শিল্পজীবী এবং ২৫০০০ স্কুলের শিক্ষক। ইহা ছাড়া আরও অন্যান্য শ্রেণীর লোকও আছে। অর্থাৎ প্রায় অর্ধেক বাঙলার সামাজিক ও অর্থনৈতিক জীবনের প্রধান প্রধান ক্ষেত্র লণ্ডভণ্ড হইয়া গিয়াছে।[৯৬]
শুধু কৃষকরাই নয়, গ্রাম্য কামার-কুমোর, জেলে এবং অন্যান্য শিল্পজীবীরাও দুর্ভিক্ষের ফলে দারুণভাবে আঘাতপ্রাপ্ত হয়েছিলো এবং শ্রেণী হিসেবে তাদের অস্তিত্ব প্রায় বিলুপ্ত হতে বসেছিলো। এ সম্পর্কে ঢাকা জেলার বিক্রমপুরের একটি গ্রামের ওপর সুভাষ মুখ্যোপাধ্যায় কমিউনিস্ট পার্টির সাপ্তাহিক পত্রিকা ‘জনযুদ্ধে’ নিম্নলিখিত বিবরণ দেন:
রাত্রে আর ঋষিপাড়া ঢাকের শব্দে মুখর হয় না। আগে চাটগাঁ, ময়মনসিংহ প্রভৃতি জায়গা হইতে ঢাকের বায়না আসিত; আজকাল পূজা-পার্বণ প্রায় উঠিয়া গিয়াছে। গ্রামে বিবাহাদি সিকিভাগও হয় কিনা সন্দেহ। চামড়ার কাজ প্রায় বন্ধ। পাট ও পাল্লা তৈয়ারের কাজ ও আজ অচল হইয়া পড়িয়াছে। বেতের পণ ৩ ও সাড়ে ৩ টাকা। বাজারে ক্রেতা নাই। তাহা ছাড়া যানবাহনের অভাবে আসাম হইতে বেতের চালানও আসে না, ফরিদপুরের যে অঞ্চলে বেত পাওয়া যায় সেখানে ম্যালেরিয়া এত বেশী যে, লোক সেখানে যাইতে ভরসা পায় না। টঙ্গিবাড়ী গ্রামের ঋষিপাড়া প্রায় সাফ হইয়া গিয়াছে।[৯৭]
বগুড়া জেলার একটি গ্রামে তাঁতীদের সম্পর্কে ‘জনযুদ্ধের আর একটি রিপোর্টে বলা হয় : দশটিকা গ্রামে ২ শত ঘর তাঁতীর বাস। মোট তাঁদের সংখ্যা ১৭৩ এবং ২৫ জনের ৪-৫ বিঘা করিয়া আবাদী জমি। দুর্ভিক্ষের সময় ৫০ জন লোককে শহরের লঙ্গরখানায় খাইয়া প্রাণ বাঁচাইতে হইয়াছে, অসুখ-বিসুখে মরিয়াছে ৬০ জন। ২৫ জনের মধ্যে ১৩ জনই তাহাদের মোট ৫২ বিঘা জমি বেচিয়া দিয়া দিনমজুর হইয়াছে। প্রায় ১০০ জন তাহাদের তাঁত ২-১ জন বর্ধিষ্ণু তাঁতীর কাছে বন্ধক রাখিয়া সংসার চালাইয়াছে। শুধু দশটিকা নয়, জেলার সমস্ত গ্রামেই তাঁতীদের আজ এমন অবস্থা।[৯৮]
পঞ্চাশের মন্বন্তরের ফলে বাঙলাদেশের গরীব কৃষকদের জমি যে হারে জোতদার মহাজনদের কাছে হস্তান্তরিত হয়েছে আমাদের দেশের ইতিহাসে ইতিপূর্বে তার কোন তুলনা ছিলো না। সরকারী সাব-রেজিস্ট্রারদের অফিসের হিসাব অনুসারে ২৫০ টাকা বা তার থেকেও অল্প মূল্যের যে সমস্ত জমি বিক্রি হয়েছে তার মোট বিক্রয় মূল্য ১০ কোটি টাকা।[৯৯]
এই জমি হস্তান্তর সম্পর্কে মন্তব্য করতে ভবানী সেন উল্লেখ করেছেন:
যে কৃষকেরা এইভাবে জমি হারাইয়াছে তাহাদের শতকরা একজনের বেশী দুর্ভিক্ষের পর জমি ফিরিয়া পায় নাই, এমনকি জমি ফেরত সম্পর্কে সরকারী আইনের সাহায্যেও না। মাত্র ১৫টি এলাকায় এক বছরের ভিতর ৫ লাখ কৃষক প্রায় ১০ কোটি টাকার জমি বেচিয়া ফেলিয়াছে। এই অঞ্চলে দখলীস্বত্ববিশিষ্ট জোত বিক্রয় হইয়াছে ৪,২৬,৬৮৩টি, তাহাও শুধু সেই সমস্ত জমি যাহার দাম ২৫০ টাকার বেশী নয়। বাংলার সবচেয়ে বেশী জমি হস্তান্তরিত হইয়াছিল ১৯২৩ সালে। এই সময় সমগ্র বাঙলায় যত জায়গা জমি বিক্রয় হইয়াছিল (কেবল ২৫০ টাকার কম নয়) তাহার সংখ্যা ৩,১৪,০০০; ১৯২৯ সালের পর অর্থনৈতিক সংকটের কয়েকটা বছরও এই সংখ্যা ২ লক্ষের কম ছিল।
১৯৪৩ সালে জমি হইতে কৃষক উৎখাতের পরিমাণ এত বেশী হইয়াছে যে, অতীতে আর কখনো এইরূপ হয় নাই।
বিশেষজ্ঞরা তদন্ত করিয়া বলিয়াছেন যে, শতকরা ৫ জন চাষী তাহাদের সমস্ত জমিজমা বিক্রয় করিয়া দিয়াছে। শতকরা আরও ১১ জন কিছু না কিছু জমি বেচিয়াছে। এই জমি কিনিয়াছে জমিদার, জোতদার এবং কন্ট্রাক্টররা। যুদ্ধের বাজারে ইহারাই টাকায় লাল হইয়া উঠিয়াছে। যেসব চাষী জমি বেচিয়াছে তাহাদের অনেকেই চাষ ছাড়িয়া পরের জমিতে মজুরি করা শুরু করিয়াছে আর সবাই হইয়াছে ভিখারী। একই কৃষির ভেতর ঐশ্বর্যের পাশাপাশি দুস্থতা গ্রাম্য জীবনের সরল সম্বন্ধ ভাঙিয়া দিয়াছে। যাহারা ছিল ভাই-ভাই তাহারা হইয়াছে মনিব-চাকর।[১০০]
এইভাবে পঞ্চাশের মন্বন্তর বাঙলাদেশের লক্ষ লক্ষ কৃষককে মৃত্যুমুখে ঠেলে দিয়ে, লক্ষ লক্ষ কৃষককে ভিক্ষুকে পরিণত করেই তার ধ্বংসলীলাকে সীমাবদ্ধ রাখেনি। বহু লক্ষ কৃষকের জমি জমিদার, জোতদার, মহাজন, চোরাকারবারী ও কন্ট্রাক্টদেরকে কাছে হস্তান্তরিত করে তাদেরকে পরিণত করেছিলো গ্রাম্য দিনমজুর অথবা ভাগচাষীতে।
এখানে একটি বিষয় বিশেষভাবে উল্লেখযোগ্য। পঞ্চাশের মন্বন্তর সম্পর্কে কমিউনিস্ট পার্টি ও কৃষকসভার নেতা ভবানী সেন উপরি উদ্ধৃত মন্তব্য করলেও কৃষকসভা কর্তৃক ১৯৪৩ সালের প্রকাশিত একটি দলিলে কৃষকদের শ্রেণীশত্রু সম্পর্কে তাঁরা নিম্নলিখিত বক্তব্য হাজির করেন:
খাবার ফসল বাড়ালে তার ফলে শ্রেণী হিসেবে কৃষকের বিরুদ্ধে জমিদার শ্রেণীর লাভ বা শোষণ বাড়বে না, লাভ হবে দেশের – জাতির। কিন্তু ফসল না বাড়ালে সুবিধা হবে পঞ্চম বাহিনীর এবং বিপদ বাড়বে কৃষক শ্রেণীর ও জাতির। এই অবস্থায় কৃষক শ্রেণীর শত্রু জমিদার শ্রেণী নয়, পঞ্চম বাহিনীই কৃষক শ্রেণীর শত্রু, জাতিরও শত্রু।
জাতির সাধারণ শত্রু জাপানী ফ্যাসিস্ট কৃষক ও জমিদার দুই শ্রেণীরই সমান শত্রু। কিন্তু পঞ্চম বাহিনী জাপানের শত্রু নয়, বন্ধু।
পঞ্চম বাহিনীর শত্রু হিসেবে দেশপ্রেমিক জমিদারদের সংগঠিত করলে তাতে কৃষকদের সুবিধা। জমিদারদের সংগঠনে কৃষকদের সাহায্য করা দরকার। তাতে দেশপ্রেমিকদের একতা বাড়বে, পঞ্চম বাহিনীকে আরো কোণঠাসা করা হবে, আমলাতন্ত্রকে নত করার জন্যে দেশপ্রেমিকদের সংঘবদ্ধ শক্তি এগিয়ে যাবে।[১০১]
যে জোতদার, জমিদাররা গ্রামাঞ্চলে নিজেরাই খাদ্যশস্য মজুত করে চোরাকারবারী ও বেপারীদের সাথে একত্রে ১৯৪৩ সালের দুর্ভিক্ষের সময়ে কোটি কোটি টাকা মুনাফা লুট করেছিলো এই শোষকদেরকেই কৃষকসভার এই দলিলে বর্ণনা করা হচ্ছে ‘দেশ প্রেমিক’ হিসেবে! শুধু তাই নয়, জমিদারদেরকে সংগঠিত হওয়ার ব্যাপারে কৃষকদেরকে পরামর্শ এবং উপদেশ দেওয়া হচ্ছে সাহায্য করার জন্যে! এর কারণ যুদ্ধকালীন অবস্থায় পঞ্চম বাহিনীই কৃষকসহ জনগণের সমগ্র অংশের সর্বপ্রধান শত্রু এবং কৃষকদের চিরশত্রু জমিদার শ্রেণী, আর তাদের শত্রু নয়, পরম মিত্র!
জাপানী ফ্যাসিস্টদের বিরুদ্ধে জনগণকে সংগঠিত করার উদ্দেশ্যে দেশীয় পরিস্থিতির বিচার ও মূল্যায়নের ক্ষেত্রে তৎকালীন কমিউনিস্ট পার্টি এবং কৃষকসভায় ব্যর্থতাই তাঁদের উপরোক্ত মতামত ও বক্তব্যের জন্য দায়ী। চিরস্থায়ী বন্দোবস্তের দেশ বাঙলায় ‘অধিক খাদ্য ফলাও’ আন্দোলনকে জোরদার করার মাধ্যমে বাঙলাদেশের খাদ্য সমস্যা সমাধানের ধ্বনি তুলে তাঁরা অন্য সমস্ত মৌলিক ধ্বনিকে জলাঞ্জলি দেন এবং এই সব কারণেই ভারতীয় এবং সেই সাথে বাঙলাদেশের কৃষকসভা যুদ্ধকালীন অবস্থায় পঞ্চম বাহিনীর শক্তিকে অতিরঞ্জিত করে দেখার ফলে কৃষকদেরকে সরাসরিভাবে শ্রেণী-সংগ্রামে উদ্বুদ্ধ করে তাদেরকে কৃষি বিপ্লবের রাজনীতির দিকে এগিয়ে নিতে ব্যর্থ হয়। পরবর্তী কয়েক বৎসরে কৃষকসভার নেতৃত্বে পরিচালিত তেভাগা আন্দোলনের মধ্যেও এই সমস্ত দুর্বলতা আন্দোলনের চরিত্র এবং গতিকে অনেকাংশে নির্ণয় ও নিয়ন্ত্রণ করে।

দ্বিতীয় মহাযুদ্ধ শেষ হওয়ার পর থেকে সারা ভারতব্যাপী জমিদারী প্রথা উচ্ছেদের জন্যে আন্দোলন জোরদার হতে থাকে এবং সরকারী মহলেও এ বিষয়ে গুরুতর চিন্তা-ভাবনা শুরু হয়। এর ফলে বাঙলাদেশের ভাগচাষীদের বিরুদ্ধে জমিদার শ্রেণীর আক্রমণ আরও তীব্র আকার ধারণ করে। ক্ষতিপূরণ দিয়ে জমিদারী প্রথা উচ্ছেদের সম্ভাবনা থাকায় জমিদাররা যত বেশী সম্ভব জমি খাস দখলে রাখার জন্যে সচেষ্ট হয়। কারণ তাদের খাস দখলে যত বেশী জমি থাকবে ততই তাদের ক্ষতিপূরণ বাবদ অর্থপ্রাপ্তির অংক বৃদ্ধি পাবে। এই পর্যায়ে জমি খাস দখলে রাখার জন্য জমিদারদের প্রচেষ্টার দ্বিতীয় কারণ এই ছিলো যে, মজুত করা ফসল চড়া দামে বিক্রি করে যে লাভের সম্ভাবনা সেটা খাজনার মুনাফা থেকে ছিলো বহুগুণে বেশী। কাজেই যত বেশী জমি খাস দখলে থাকবে ততই বেশী ফসল মজুত হবে এবং লাভের অংকও স্ফীত হবে সেই পরিমাণে।
এইভাবে জমিদাররা খাস করার জোর প্রচেষ্টা চালানোর ফলে সারা বাঙলাদেশে ১৯৪৫- ৪৬ সালের দিকে খাজনা ও খাস দখলের মামলা দ্বিগুণ বৃদ্ধি পায়। কৃষকদের আর্থিক অনটনের সুযোগে অল্প মূল্যে দখলীস্বত্ব কেনার জন্যেও এই সময়ে জমিদাররা তৎপর হয়। বহু সংগ্রামের মধ্য দিয়ে কৃষকরা জমিতে যে দখলীস্বত্ব লাভ করেছিলো সে স্বত্বও এইভাবে ধীরে ধীরে জমিদারদের কাছে হস্তান্তরিত হতে থাকে।[১]
এ সময় জমিদার-জোতদাররা অনেক খাস জমি পতিত ফেলে রাখছিলো তবু বন্দোবস্ত দিচ্ছিল না। যুদ্ধের সময় পতিত জমিতে ফসল উৎপন্নের অধিকার দিয়ে যে আইন করা হয়েছিলো সে আইনও রদ করা হয়েছিলো। অন্যদিকে যে সমস্ত জমি দুর্ভিক্ষের বছরে কৃষকদের থেকে জোতদারদের কাছে হস্তান্তরিত হয়েছিলো তার কতকাংশ ফেরত দেওয়ার জন্যে অস্থায়ী আইনটিও সরকার তুলে নিয়েছিলেন।[২] এর ফলে জমিদার-জোতদারদেরই ষোল আনা লাভ হয়েছিলো, খাজনা ইচ্ছেমতো বৃদ্ধির ক্ষমতা ও তাদের খাস জমির পরিমাণ দুই-ই বৃদ্ধি পেয়েছিলো এবং কৃষকরা দলে দলে জমির দখলীস্বত্ব হারিয়ে পরিণত হয়েছিলেন অন্যের জমিতে ‘নিছক চাষের মালিক’ ও ক্ষেতমজুরে।
সে সময় বাঙলাদেশে ২০০০ জমিদারের মধ্যে ২১২টি ছিলো খুব বড়ো জমিদার পরিবার। এ ছাড়া সারা প্রদেশে বড় জোতদারদের সংখ্যা ছিলো প্রায় এক লক্ষ।[৩] কিন্তু যারা নিজেরা চাষ আবাদ করে সেই ভাগচাষী, গুলাপ্রজা, ক্ষেতমজুর, ঠিকা বা উঠবন্দী প্রজাদের জমির উপর কোন স্বত্বই ছিলো না। তারা প্রকৃতপক্ষে ছিলো ভূমিহীন। ভারতীয় সংখ্যাতত্ত্ব গবেষণাগারের শ্রীযুক্ত অম্বিকাচরণ ঘোষের হিসাবমতো ভূমিহীন কৃষকদের সংখ্যা ১৯৪৪ সালের শেষভাগে শতকরা চল্লিশের ওপর[৪] হলেও তার সত্যিকার সংখ্যা ছিলো শতকরা পঞ্চাশেরও অনেক বেশী।
যে সমস্ত ভূমিহীন কৃষক জোতদারদের জমি চাষ আবাদ করেন তারা মোটামুটি দুই প্রথায় জমির মালিককে খাজনা দেন। এক প্রথা অনুসারে কৃষককে মোট উৎপন্ন ফসলের অর্ধেক হিসেবে এবং অন্য প্রথা অনুসারে নির্দিষ্ট ও নির্ধারিত পরিমাণ ফসলে জমির খাজনা দিতে হয়। প্রথম নাম আধি, বর্গা বা ভাগচাষ এবং দ্বিতীয় প্রথার নাম টংক, গুলা, সাঁজাভাগ, খাড়াফাগ, মকরাবাগ ইত্যাদি।
এই সমস্ত ভাগচাষী অথবা গুলা প্রজাদের জমিতে কোন দখলী স্বত্ব তো থাকেই না উপরন্তু বহু বৎসর ধরে ক্রমাগত একই জমিতে চাষ আবাদ করে এলেও জোতদার-জমিদাররা তাদেরকে এক বৎসরের বেশি মেয়াদে একসঙ্গে কখনোই জমি চাষের অনুমতি দেয় না। প্রত্যেক ক্ষেত্রেই কৃষককে তারা শুধুমাত্র মৌখিকভাবে চলতি বৎসরের জন্যেই চাষ আবাদের অনুমতি দেয়। সেন্সাস রিপোর্টে এই কৃষকদেরকে প্রজা হিসেবে বর্ণনা করলেও প্রকৃতপক্ষে এবং আইন অনুসারেও তারা কৃষি শ্রমিক ব্যতীত আর কিছুই ছিলো না।
বিঘা প্রতি দু-তিন টাকা খাজনা দিয়ে জমিতে যে ফসল হয় তার অর্ধেক পায় জোতদার। এই অর্ধেক ফসলের জন্যে সে এক পয়সাও খরচা করে না, চাষের সমস্ত খরচই ভাগচাষীর I গড়ে একজন ভাগচাষী প্রায় দশ বিঘা জমি চাষ করে। কাজেই সেই অনুসারে দশ বিঘাকে একটা ইউনিট ধরে ১৯৪৬ সালে জলপাইগুড়ি জেলা কৃষক সমিতির হিসেব[৪] মতো আধিয়ার বা ভাগচাষীর আয়-ব্যয়ের একটা হিসেব নীচে উদাহরণস্বরূপ দেওয়া গেল:
এছাড়া ১৯৪৬ সালের ডিসেম্বর সাপ্তাহিক মিল্লাত-এ প্রকাশিত একটি লেখায় যে হিসাব দেওয়া হয় সেটিও এক্ষেত্রে উল্লেখযোগ্য।
ভাগ চাষীরা কতখানি ক্ষতিগ্রস্ত হয় এবং জমিওয়ালা কি পরিমাণ লাভ করে, তার একটা মোটামুটি হিসাব এখানে দিতেছি। এক বিঘা জমির ধান্যোৎপাদনের উপযোগী চাষের খরচ বর্তমান অবস্থায় ১৫ টাকা। বীজ ধান্য ৫ টাকা। বাঁধা বন্দীর খরচ ৫ টাকা। ঘাস ইত্যাদি বাছাই ৩ টাকা। কাটাই-মাড়াই ইত্যাদি খরচ ৮ টাকা। সুতরাং এক বিঘা জমির জন্য চাষীকে অন্যূন ৩৫ টাকার মতো খরচ করিতে হয়। অবশ্য ইহা আমাদেরই জেলার হিসাব।*
আমাদের দেশে এক বিঘা জমিতে ৮-১০ মণের বেশী ধান্য ফসল হয় না। ভাগ চাষীরা পায় অর্ধেক ৪-৫ মণ। এর জন্য ৩৫, ৩৬ এমনকি ৪০ টাকা খরচ করিলে সে কি লাভবান হইল? তার উপর গতর খাটুনি ত’ ফাউ। প্রতিপক্ষ জমিওয়ালার কি লাভ হইতেছে এক্ষণে তাহাই দেখা যাক। ভাগরা জমির খাজনা জমিওয়ালা দিয়া থাকে, এক বিঘা জমির খাজনা দুই টাকা তিন টাকার বেশী নহে। সুতরাং জমিওয়ালা ২-৩ টাকা খরচ করিয়া পাইতেছে যেখানে আধা ভাগের বদৌলতে ৪-৫ মণ ধান অর্থাৎ ৪০ টাকার মত সেখানে ভাগরাদার ৩৬ টাকা খরচ করিয়া পাইতেছে তাহাই।[৬]
[* কোন্ জেলা সম্পর্কে বলা হচ্ছে তার কোন উল্লেখ লেখাটির মধ্যে নেই।]
এই সব হিসাব থেকে সুস্পষ্টভাবে বোঝা যায় যে, সাধারণ অবস্থায় জমি খাস আবাদ করার থেকে বর্গা দেওয়া জোতদারদের পক্ষে অনেক বেশি লাভজনক। অন্যপক্ষ ভাগচাষীদের অবস্থা কৃষি শ্রমিকদের থেকেও অনেক বেশী খারাপ। এই খারাপ অবস্থা সত্ত্বেও তারা জোতদারের জমিতে ভাগচাষ করতে বাধ্য হয় এজন্যে যে গ্রামে নিজের শ্রম কৃষিকার্যের জন্যে বিক্রি করার বিশেষ কোন সুবিধে নেই। তাছাড়া যেটুকু সুযোগ আছে তার মধ্যেও অনিশ্চয়তা অনেক বেশী। কাজেই জোতদারের শর্তেই জমি চাষ করা ব্যতীত তার কোন উপায় থাকে না, জমির খুঁটিতেই সে ভূমিদাসের মতো বাঁধা। এজন্যেই ফ্লাউড কমিশনের কাছে কৃষকসভা প্রদত্ত মেমোরেন্ডামে বলা হয় যে, জমির মালিকেরা কৃষি শ্রমিক নিযুক্ত করে নিজেদের সরাসরি তত্ত্বাবধানে চাষ আবাদ করার থেকে জমি বর্গা দেওয়াকেই অধিকতর লাভজনক মনে করে।[৭]
গ্রামাঞ্চলে অধিকাংশ ক্ষেত্রে জোতদাররা মহাজনী কারবার করে এবং মহাজন দুস্থ কৃষকদেরকে ঋণদানের মাধ্যমে তাদের জোতজমি হস্তগত করে চলে। এইভাবে জোতদারী ও মহাজনী কারবার ক্রমাগতভাবে একই লোকের হাতে কেন্দ্রীভূত হয় এবং তার ফলে কৃষকদের ওপর নির্যাতনের মাত্রা অতিরিক্ত বৃদ্ধি পায়।
তৎকালীন কৃষকসভা নেতা কৃষ্ণবিনোদ রায় বাঙলাদেশের কয়েকটি এলাকা সফর করে যে রিপোর্ট দেন তাতে সেই সময়কার কৃষক জীবনের একটা চিত্র পাওয়া যায়। জলপাইগুড়ি জেলার একটি এলাকা সম্পর্কে তিনি বলেন:
সরকারী হিসাবে জলপাইগুড়ি একটি বাড়তি জেলা, কাজেই এখানে কৃষকদের অবস্থা সাধারণ নিয়মে ভালো হওয়ারই কথা। গত জুলাই মাসে (১৯৪৬ সাল ব. উ.) জলপাইগুড়িতে গিয়াছিলাম; তখন কিন্তু সেখানকার গরীব কৃষক ও ভাগচাষীরা উপবাসে দিন কাটাইতেছিল। কারণ দেখিবার জন্যে বোদা ও পঞ্চগড় এই দুইটি বাড়তি থানার কয়েকটি গ্রামে যাই। প্রতি গ্রামে গড়ে দুইশত পরিবার। তাহার মধ্যে চার-পাঁচটি পরিবার জোতদার, বারো হইতে পনেরোটি পরিবার স্বচ্ছল চুকানদার (এখানে রায়তকে চুকানদার বলে, ইহাদের পনেরো হইতে বিশ বিঘা জমি আছে)। আর সকলেই গরীব চুকানদার, আধিয়ার ও মজুর। পচাগড় থানায় পানিমাছ পুকরিয়া গ্রামে ঘরে ঘরে গেলাম, প্ৰায় সকলেরই এক অবস্থা। একজনের বাড়ীতে গেলাম। আগে তার অবস্থা মন্দ ছিল না, কিন্তু তেরশ পঞ্চাশ সালের মন্বন্তরের বছরে জমি বেচিয়া তাহাকে পেট চালাইতে হইল; সে ছিল চুকানদার হইল আধিয়ার। আধা ভাগে সংসার চলে না। গত বছর দেড়াবাড়িতে (আষাঢ় মাসে এক মণ ধান কর্জ লইলে পৌষ মাসে দেঢ় মণ শোধ দিতে হয়) কর্জ মিলিয়াছিল। এবার কিন্তু জোতদার মিয়া বিনা বন্ধকে বা কোন সম্পত্তি বিক্রয় করিয়া না দিলে কর্জ দিতে অস্বীকার করিয়াছে। প্রথমে দুই-একটা পিতল-কাঁসা বন্ধক দিয়া কর্জ মিলিয়াছে; তারপর বন্ধকের নামে আফি মিয়া গরু তিনটি হস্তগত করিয়া বলিয়াছে: ১২ মণ ধান কর্জ দিতে পারি, তবে এক মণ ধানের দাম ১২ টাকা ধরিতে হইবে; ধান শোধের সময় পৌষ মাসে ধানের দর নামিয়া যাইবে, কিন্তু পৌষ মাসের দরে যত ধানের দর ১২ টাকা হয় সেই পরিমাণ ধান দিয়া ঐ ঋণ সুদসহ পরিশোধ করিতে হইবে। নিরুপায় আধিয়ার তাহাতেই রাজী হয়, আফি সিয়া তখনকার মতো তাহাকে তিন মণ ধান দিয়া বিদায় করিয়াছে; সে ধান ফুরাইয়াছে, আর ধান আনিতে গেলে জোতদার টালবাহানা করিয়া বারবার ফিরাইয়া দিয়াছে; আর কোথাও ধান মিলে নাই। সাত দিন সমস্ত পরিবার উপবাসী আছে, তাহার উপর আবার না খাইতে পাইয়া তাহার বোন তিনটি ছেলেমেয়ে লইয়া আসিয়াছে। সে দেখিলাম, নয় জন মানুষ একটি কাঁঠাল কোলে করিয়া বসিয়া আছে – সন্ধ্যার সময় ভুসড়া সমেত সিদ্ধ করিয়া খাইবে আজ সাত দিন পরে। পাশের বাড়ীতে গেলাম। তাহারা খাইতে দিতে না পারিয়া বড় মেয়েটিকে বিক্রয় করিয়াছে; ছেলের মধ্যে বড়টিকে অন্য এক বাড়ীতে পোষাণি দিয়েছে, ছোট দুটি বাচ্চা মায়ের শুকনো বুক চুষিতেছে। কৃষক ও তাহার স্ত্রী সারাদিন অভুক্ত আছে, আগের দিনও তাহারা উপবাস করিয়াছে।[৮]
খুলনা ও চব্বিশ পরগণা সম্পর্কে কৃষ্ণবিনোদ রায় তাঁর রিপোর্টটিতে বলেন:
খুলনা ও চব্বিশ পরগণা জেলার সুন্দরবন অঞ্চলের আর একটি কাহিনী বলি। এই অঞ্চলে ভাগচাষী ও ক্ষেতমজুরের অবস্থা একেবারে ক্রীতদাসের পর্যায়ে দাঁড়াইয়াছে; জমি খাস করার প্রথা অন্যান্য জায়গা অপেক্ষা এখানে অনেক জঘন্য। খুলনা জেলার কামারখোলা ইউনিয়নের বড় বড় জোতদারের বাড়ীতে প্রকাণ্ড চালাঘর দেখা যায়। কোনো ঘরে ৫০ জন, অন্য কোনো জোতদারের চালাঘরে ১০০ জন লোককে পড়িয়া থাকিতে দেখা যায়। ইহাদের সব জমি, বাড়ী-ঘর পর্যন্ত জোতদারের পেটে গিয়াছে। জোতদারই তখন বলিয়াছে: ‘আপাততঃ আমার বাড়ীতে সপরিবারে আশ্রয় লও।’ তাহারা তেমনই থাকে; সপরিবারে জোতদারের বাড়ীতে তাহারা খাটে, নিজেদের প্রাপ্য ধানে বা কর্জ লইয়া, গাছতলায় বা তালপাতার ঘর বাঁধিয়া সেখানে রাঁধিয়া খায়। তার পরের ইতিহাস খুব ছোট; পারিবারিক জীবনও ভাঙিয়া যায় – লক্ষ্মীশ্রীসম্পন্ন সুখী কৃষকের জীবন ভস্মলোচন জোতদারের চাহনিতে পুড়িয়া ছারখার হইয়া যায় – চালা ঘরে পড়িয়া থাকে ভস্মাবশেষ, ছন্নছাড়া মজুর।
এগুলি বাছাই করা দু-একটি কাহিনী নয়, কোটি কোটি কৃষকের জীবনের ইহাই নিত্যকার ছবি।[৯]
সারা বাঙলাদেশের মধ্যে উত্তর বাঙলাতে জোতদারের অত্যাচার ছিলো সব থেকে নিষ্ঠুর ও সংগঠিত। এই অঞ্চলে একজন জোতদার হাজার হাজার বিঘা জমির মালিক এবং শতকরা ৬০-৭০ জন কৃষক ভূমিহীন কৃষিমজুর অথবা আধিয়ার। এই ভূমিহীন কৃষকরা তাদের জীবিকার জন্যে জোতদারদের ওপরেই সর্বতোভাবে নির্ভরশীল। চাষের জন্যে জমি জোতদারদের থেকে পেতে হয় এবং প্রয়োজনের সময় ধার-কর্জও তারাই দেয়। চাষের সমস্ত খরচ নিজে বহন করে আধা ভাগে চাষ করে স্বচ্ছলভাবে সংসার চালানো তো দূরের কথা জীবন টিকিয়ে রাখাই কৃষকের পক্ষে অসম্ভব হয়ে পড়ে। কাজেই তাকে সারা বৎসরই ঋণের জন্য জোতদারের দ্বারস্থ হতে হয়। জোতদার আধিয়ারদেরকে কোনমতে প্ৰাণে বাঁচিয়ে রাখার উদ্দেশ্যে অল্প অল্প ধান ঋণ হিসাব দেয় এবং প্রায় ক্ষেত্রেই ঋণের পরিমাণ বাড়িয়ে খাতায় আধিয়ারের নামে হিসাব টুকে রাখে। এইভাবে বৎসরের শেষে ফসল তোলার সময় এলে হিসাব মিলিয়ে দেখা যায় যে, আধিয়ারের আধা ভাগের প্রায় সবটাই ঋণের দায়ে জোতদারের কুক্ষিগত। কাজেই আধিয়ারের শূন্য হাত।
ফসল তোলার মৌসুমে পাওনা আদায়ের উদ্দেশ্যে নিজের খামারে ফসল তুলতে জোতদার তার অধীনস্থ আধিয়ারকে বাধ্য করে। ঋণের বোঝা ছাড়াও আধিয়ারকে জোতদারের খামারে মাড়াই খরচসহ অন্যান্য নানা প্রকার উপরি খরচের বোঝা বইতে হয়। এইসব পাওনার কোন প্রতিবাদ করার বিন্দুমাত্র ক্ষমতাও আধিয়ারের থাকে না।
এইভাবে সারা বৎসরের হাড় ভাঙ্গা খাটুনীর পরও ফসলের মৌসুমে ভাগ চাষীর হাত শূন্যই থাকে এবং তখনো তারা পূর্বের মতোই ঋণের জন্যে জোতদারের দ্বারস্থ হতে বাধ্য হয়। এই সমস্ত সুযোগ নিয়ে জোতদাররা কৃষকদের মেয়েদের ওপরও হামলা করতে ছাড়ে না। শেষে ঋণের বোঝা বাড়তে বাড়তে আধিয়ারের অবস্থা এতই শোচনীয় হয় যে, ভাগচাষ করে পরিবার নিয়ে টিকে থাকা তার পক্ষে অসম্ভব হয়ে পড়ে। এর ফলে বাধ্য হয়ে অনেক ক্ষেত্রেই তাকে গ্রাম ত্যাগ করে অন্যত্র কাজের খোঁজে বের হতে হয়। কিন্তু বাঙলাদেশের কোন অঞ্চলেই রুজি-রোজগারের সে রকম ব্যবস্থা না থাকায় তারা প্রায়ই ভিক্ষুকে পরিণত হয়, তাদের পারিবারিক জীবনও ভেঙে পড়ে।
রংপুর, দিনাজপুর অঞ্চলে গ্রাম ছেড়ে এইভাবে নিরুদ্দেশ হওয়াকে বলা হতো ‘ভোটান যাওয়া’। উত্তরাঞ্চলের ভূটান দেশ সম্পর্কে উত্তর বাঙলার কৃষকদের মধ্যে নানা রকম কাহিনী প্রচলিত ছিলো। এইসব কাহিনীর উপর ভিত্তি করেই তারা ধারণা করত যে, নিরুদ্দেশ ব্যক্তি অথবা পরিবার ভূটানে গিয়েই আশ্রয় নিয়েছে এবং নোতুনভাবে কাজকর্ম ও জীবনযাত্রা শুরু করেছে।[১০]
দিনাজপুর অঞ্চলে এই ধরনের নিরুদ্ধেশ যাত্রার একটা ঘটনা বিবৃত করতে গিয়ে সত্যেন সেন তাঁর ‘গ্রামবাংলার পথে পথে’ নামক বইয়ে উল্লেখ করেছেন:
একজন কৃষক কর্মীর মুখে শুনলাম, তিনি একজন আধিয়ারের চরম দুরবস্থার কথা শুনে তার বাড়ীতে খোঁজ করতে গিয়েছিলেন। গিয়ে দেখলেন, তার কুঁড়ে ঘরটা পড়ে আছে। কিন্তু ঘরে মানুষ নেই। পাড়া-প্রতিবেশীরা বললো, ‘আধাবল্লভ তো নাই, সে আত্রিবেলা কান্তাই মাথাত দিয়ে বনুসের হাত ধরে ভোটান গেছে।’ স্থানীয় কথ্য ভাষায় ‘কান্তাই’ মানে কড়াই, আর “বনুস’ মানে বউ। তার বক্তব্যটা হচ্ছে ‘রাধাবল্লভ কাল রাত্রিবেলা তার কড়াইটা মাথায় নিয়ে বউর হাত ধরে ভূটান চলে গেছে।[১১]
দিনাজপুর-রংপুর অঞ্চলের আধিয়ার ও গরীব চাষীদের বিয়ে সম্পর্কেও সত্যেন সেন কয়েকটি জিনিস উল্লেখ করেছেন। অর্থনৈতিক কারণে জোতদার ও সম্পন্ন গৃহস্থদের ঘরের নানান কাজকর্মের জন্যে তারা অনেকেই কয়েকটি করে বিয়ে করে। এতে একাধিক বউয়ের সাথে ঘর করা ছাড়াও অপেক্ষাকৃত অল্প খরচায় সমস্ত কাজকর্ম দেখাশোনার কাজ সম্পন্ন হয়। এজন্য মেয়েদের চাহিদা এই সব অঞ্চলে বেশী। ছেলেদেরকেও তাই বিয়ের সময় অন্যান্য জায়গার তুলনায় উঁচু পণ দিতে হয়। এর ফলে বহু কৃষি শ্রমিক ও যুবক আধিয়ারের পক্ষেই আর বিয়ে করা সম্ভব হয়ে ওঠে না। স্থানীয় ভাষায় বিবাহে অকৃতকার্য এই যুবকদেরকে বলে ‘ঢ্যানা’।[১২] এদের মধ্যে অনেকেই জোতদারদের বাড়ীতে থেকে ক্ষেতখামারে কাজ করে। বউয়ের অভাবে এই সমস্ত ঢ্যানাদের মন-মেজাজ প্রায়ই বিগড়ে থেকে যাতে কাজের ক্ষতি না হয় তার জন্যে জোতদাররা নিজেদের ঘরে ঘরে দু-একজন করে ‘আন্ধুনী বেটী ছাওয়া’ অর্থাৎ রাধুনী মেয়ে রাখে। বাহ্যতঃ চাকরদের জন্যে খাদ্য পরিবেশন করার কাজে নিযুক্ত হলেও তাদের আসল কাজ হলো তাদের ঢ্যানা চাকরদের কাছে দেহদান করা।[১৩] হিন্দু-মুসলমান নির্বিশেষে ‘আন্ধুনী বেটী ছাওয়া’ রাখার এই প্রথা রংপুর, দিনাজপুরের জোতদারদের মধ্যে ছিলো খুবই সাধারণ।
১৯৪৬ সালে বাংলাদেশেরই ১৯টি জেলায় যখন তেভাগা, টংক প্রভৃতি আন্দোলন শুরু হয় তখন চিরস্থায়ী বন্দোবস্তের জমিদার-জোতদারদের শোষণে এই ছিলো বাঙলাদেশের কৃষকদের, বাঙলাদেশের অন্নদাতাদের, আর্থিক জীবন ও সমাজচিত্র।
তেভাগা আন্দোলন মূলতঃ ভাগচাষীদের তিন ভাগ ফসলের দুই ভাগ দাবীর আন্দোলন হলেও এই একটি মাত্র ক্ষেত্রেই তাদের দাবী সীমাবদ্ধ ছিলো না। ভাগচাষীদের ওপর জোতদার মহাজনদের শোষণের অন্যান্য দিকগুলিও এই আন্দোলনের আওতাভুক্ত ছিলো এবং সেই সমস্ত শোষণের অবসানের জন্যেও ভাগচাষীরা একই সাথে দাবী তোলেন। বঙ্গীয় প্রাদেশিক কৃষক সভার নেতৃত্বে তেভাগা আন্দোলনে যে দাবীগুলি মূল দাবী হিসেবে উত্থাপিত হয়েছিলো সেগুলি হলো – ১. উৎপন্ন ফসলের তিন ভাগের দুই ভাগ চাই, ২. জমিতে ভাগচাষীকে দখলীস্বত্ব দিতে হবে, ৩. শতকরা সাড়ে বারো ভাগের বেশী অর্থাৎ মণকরা ধানে পাঁচ সেরের বেশী সুদ নেই, ৪. হরেক রকম আবওয়াবসহ বাজে কোন আদায় নেই, ৫. রসিদ ব্যতীত কোন ভাগ দেওয়া নেই, ৬. আবাদযোগ্য পতিত জমিতে ফসল করতে হবে এবং ৭. জোতদারের পরিবর্তে ভাগচাষীর খামারে ধান তুলতে হবে।[১৪]
এই দাবীগুলির ক্ষেত্রে একটি উল্লেখযোগ্য ব্যাপার হলো এই যে, তার মধ্যে জোতদার কর্তৃক চাষে আংশিক ভার বহনের কোন কথা নেই। ভাগচাষী কর্তৃক চাষের ব্যয়ভার বহনের জোতদারী শর্ত উচ্ছেদের প্রশ্ন এইভাবে বস্তুতঃ তেভাগা আন্দোলনের নেতৃত্বের দ্বারা উপেক্ষিত হয়।
(এক) তেভাগার দাবী ১৯৪৬ সালে হঠাৎ উত্থাপিত হয়নি। তারও একটি পূর্ব ইতিহাস আছে। এই দাবী সম্পর্কে নানা আলাপ-আলোচনা প্রস্তাব ইতিপূর্বে হয়েছিলো। কৃষক সমিতির পক্ষ থেকে ফ্লাউড কমিশনের কাছে যে মেমোরেন্ডাম পেশ করা হয়েছিলো তাতেও জমির ওপর ভাগচাষীর দখলীস্বত্ব এবং উৎপন্ন ফসলের দুইভাগ পাওনার দাবী উত্থাপন করা হয়।[১৫ ফ্লাউড কমিশন এই দাবীকে স্বীকৃতি দিয়ে বাঙলা সরকারের কাছে নিম্নোক্ত মর্মে সুপারিশ পেশ করেন:
১৯২৮ সালের আইনে বর্গাদার সম্পর্কে ঐরূপ বিধান করা ভুল হইয়াছে। … বর্গাদারকে প্রজা বলিয়া স্বীকার করিতে হইবে; অর্ধেক ভাগের বদলে মালিক তিন ভাগের এক ভাগের বেশী আইনতঃ বর্গাদারদের নিকট হইতে আদায় করিতে পারিবেন না।[১৬]
সুপারিশটি ফজলুল হক মন্ত্রীসভার কাছে পেশ করা হলেও এই ‘কৃষকদরদী নেতা’ তাঁদের নিয়োজিত কমিশনের সুপারিশকে কার্যকর করার কোন ব্যবস্থা না করে বাঙলাদেশের বিস্তৃত গ্রামাঞ্চলে বর্গাপ্রথাকে আধা ভাগের ভিত্তিতেই টিকিয়ে রাখতে সহায়তা করেন। কৃষকদের শ্রেণী শত্রুরা কৃষক উদ্ধারের নামে তাদেরকে রাজনীতিগতভাবে কী প্রকারে বিভ্রান্ত ও শোষণ করে ফজলুল হকের নেতৃত্বে কৃষক-প্রজা পার্টির রাজনীতি তারই একটা উত্তম দৃষ্টান্ত।
কিন্তু সামন্ত-বুর্জোয়া নেতৃত্বের দ্বারা এইভাবে প্রবঞ্চিত হলেও বাঙলাদেশের ভাগচাষী এবং অন্যান্য শোষিত কৃষকরা নিজেদের দাবী-দাওয়া সম্পর্কে নিশ্চেষ্ট না থেকে নোতুনভাবে কৃষকসভার নেতৃত্বে তেভাগার লড়াইকে সংগঠিত করেন। তাঁরা আওয়াজ তোলেন, ‘আধি নাই, তেভাগা চাই’।
(দুই) চাষের জমিতে দখলীস্বত্বের দাবীও কোন নোতুন দাবী ছিলো না। কৃষক সমিতির মেমেরারেন্ডামে ইতিপূর্বে এ সম্পর্কে বলা হয়:
এই শ্রেণীটির ক্ষেত্রে (ভাগচাষী অথবা বর্গাদার শ্রেণী – ব. উ.) আইন প্রণয়নের মূল লক্ষ্য হওয়া উচিত জমির ওপর তাদেরকে একটা নির্দিষ্ট আইনগত মর্যাদা দান। এটা খুব স্পষ্ট যে, বিপুলসংখ্যক কৃষকদের জমির ওপর ‘কৃষক-স্বত্বাধিকারের’ মর্যাদা দেওয়াও হচ্ছে আসল কাজ এবং সাম্প্রতিককালে যেখানেই কোন চাষী আর্থিক চাপের ফলে জমি থেকে বিতাড়িত হয়ে বর্গাদারে পরিণত হয়েছেন সেখানেই তাঁকে পূর্ব মর্যাদা ফিরে পাওয়ার সুযোগ দেওয়া উচিত।[১৭]
পঞ্চাশের মন্বন্তরের পরে লক্ষ লক্ষ কৃষক নিজেদের জমি থেকে দেনার দায়ে উৎখাত হয়ে গিয়েছিলেন এবং ক্রমাগত বহু বৎসর ধরে একই জমিতে একটানা চাষ করা সত্ত্বেও ভাগচাষীদের কোন দখলীস্বত্ব জমির ওপর ছিলো না। প্রতি বৎসর মৌখিকভাবে জোতদার মাত্র চলতি বৎসরের জন্যেই তার জমিতে চাষের অনুমতি দিতো। এর ফলে বহুদিন একই জমিতে চাষ আবাদ করলেও ভাগচাষীর জীবনে কোন নিশ্চয়তা ছিলো না। জোতদার তার ওপর যে হাজারো রকম নির্যাতন চালাতো এবং হাজারো রকম বাজে দাবী ওঠাতো তার প্রতিবাদ করলে বা দিতে রাজী না হলে জমি থেকে তাকে সঙ্গে সঙ্গে উৎখাত করে দেওয়া হতো।
তেভাগা আন্দোলনের সময় এর বিরুদ্ধেও আওয়াজ ওঠে এবং ভাগচাষীরা জমিতে ভাগচাষীকে দখলীস্বত্বদানের দাবী তোলেন।
(তিন) কৃষকদের ওপর মহাজনী অত্যাচারের সীমা নিয়ন্ত্রণ করার উদ্দেশ্যে ১৯১৮, ১৯৩৪, ১৯৩৬ এবং ১৯৪০ সালে আইন প্রণীত হয়। ১৯১৮ সালের সুদী কর্জ আইন (Usurious Loans Act) অনুসারে আদালতকে ক্ষমতা দেওয়া হয় যে কোন ক্ষেত্রে মহাজনের সুদের দাবী অন্যায় ও অতিরিক্ত মনে হলে তারা তা কমিয়ে দিতে পারবেন। ১৯৩৪ সালের বঙ্গীয় মহাজনী আইনে (Bengal Money Lenders Act) সুদের হার কিছুটা নিয়ন্ত্রণ করা হয় এবং স্থির হয় যে, আসলের থেকে বেশী পরিমাণ সুদ আদালতের মাধ্যমে আদায় করা চলবে না। ১৯৩৬ সালের বঙ্গীয় চাষী খাতক আইন (Bengal Agricultiral Debtors Act) অনুসারে সরকারের মনোনীত স্থানীয় মাতব্বরদের ওপর ঋণ সম্পর্কে সালিশ করার ভার দেওয়া হয় এবং আদালতের মামলা-মোকদ্দমার ডিক্রী জারী মুলতুবী রাখার ক্ষমতা দেওয়া হয় ঋণ সালিশী বোর্ডকে। ডিক্রীর টাকা কমাবার অথবা নিলাম রদ করার কোন ক্ষমতা এই আইনের ছিল না। ১৯৪০ সালের বঙ্গীয় মহাজনী আইন ( Bengal Money Lenders Act) এবং ১৯৪২ সালে চাষী খাতক আইন সংশোধনের মাধ্যমে কৃষকদেরকে কয়েকটি সুবিধা ও অধিকার দেওয়া হয়। এই সব আইনগুলি পাস হওয়ার পর মহাজনের সুদের হার অনেকখানি কমানোর ব্যবস্থা হয়, টাকা আদায়ের ব্যবস্থা সম্পর্কে মহাজনের অবাধ অধিকার কিছুটা নিয়ন্ত্রণের চেষ্টা করা হয় এবং টাকা পরিশোধের সুবিধা আগের থেকে বেশী দেওয়া হয়।[১৮]
কিন্তু এসব আইনগত অধিকার বাস্তবক্ষেত্রে ভাগচাষীসহ বৃহত্তর কৃষক সমাজের অবস্থার মধ্যে বিশেষ কোন পরিবর্তন আনতে পারে না। এর প্রধান কারণ ঋণ দেওয়া-নেওয়ার ক্ষেত্রে জোতদার মহাজন এবং কৃষকদের অবস্থান। মহাজনরা ঋণ না দিয়ে কিছুকাল বসে থাকতে পারে কিন্তু ভাগচাষীর ঋণ ব্যতীত চলার উপায় নেই এবং এই ঋণের জন্যে জোতদার-মহাজনের ওপর তারা পুরোপুরিভাবে নির্ভরশীল। কাজেই আইনের ক্ষেত্রে কাগজপত্রে যাই থাকে বাস্তব ক্ষেত্রে লেনদেনের সময় কৃষকরা প্রায় সম্পূর্ণভাবেই জোতদার মহাজনের কব্জাগত।
ভাগচাষীরা যে ঋণ নেন বিপুল অধিকাংশ ক্ষেত্রেই তা হলো ‘ধান কর্জ’ অর্থাৎ নিজেদের পরিশ্রমে উৎপন্ন ফসল চড়া সুদে জোতদার মহাজনের থেকে ঋণ হিসেবে নেওয়া। এই ঋণ ব্যতীত কৃষকদের আর কোন পথ নেই। ফ্লাউড কমিশনের কাছে কৃষকসভা স্বল্প মেয়াদী সরকারী এজেন্সী মারফত ঋণদানের প্রস্তাব[১৯] করলেও সেই ধরনের ঋণদানের কোন ব্যবস্থা করা সরকারের পক্ষে সম্ভব হয়নি। যেটুকু ব্যবস্থা তারা পূর্বে সমবায় সমিতি আইন এবং গ্রাম উন্নতি আইনের মাধ্যমে করেছিলেন তাও যুদ্ধোত্তর অর্থ সংকটের ফলে সম্পূর্ণ অচল হয়ে যায়। সমবায় ব্যাংকগুলি ভেঙ্গে পড়ার ফলে একদিকে সেখান থেকে সামান্যতম ঋণ লাভেরও কোন সুবিধা থাকে না, অন্যদিকে সমবায় সমিতির পূর্বের ঋণ কৃষকদেরকে ঠিকমতোই পরিশোধ করতে হয়। এই ঋণ শোধের তাগিদে কৃষকের অবস্থা আরও শোচনীয় হয়ে পড়ে, কারণ সমবায় ঋণ, ঋণ সালিসী বোর্ড এবং মহাজনী আইনের আওতাভুক্ত ছিলো না। পঞ্চাশের মন্বন্তরের পর সরকার কিছু কৃষি ঋণের ব্যবস্থা করলেও প্রয়োজনের তুলনায় তা ছিলো নিতান্তই সামান্য।[২০]
এসব কারণেই জোতদার মহাজনদের মহাজনী ব্যবসার শিকার না হয়ে কৃষকদের কোন গত্যন্তর ছিলো না এবং কৃষকদের এই দুর্বলতার সুযোগে নিজেদের বন্ধকী ব্যবস্থা ও কৃষকের জমি আত্মসাৎ অবাধ রাখার কোন অসুবিধে তাদের হতো না।
দান কর্জায় যে কয়েকটি প্রথায় জোতদার-মহাজনেরা সুদ আদায় করতো তার মধ্যে দেড়া বাড়ি, দুনো বাড়ি, এবং দর কাটা বা করালী প্রথা প্রধান। দেড়া বাড়ি অনুসারে আষাঢ় মাসে এক মণ ধান কর্জা নিলে পৌষ মাসে দেড় মণ দিয়ে তা শোধ করতে হয়। দুনো বাড়ি অনুসারে দেড় মণের স্থানে দিতে হয় দ্বিগুণ অর্থাৎ দুই মণ। দরকাটা প্রথায় কর্জ দেওয়ার সময় ধানের খুব বেশী দাম ধরা হয় এবং ঐ দামের যত টাকা পাওনা হয় তত টাকার ধান ঋণ পরিশোধ করার সময় ভাগচাষীকে দিতে হয়।[২১]
এইভাবে ভাগচাষী আধি এবং ঋণের ভারে একদিকে যেমন নিঃস্ব ও জর্জরিত হয় তেমনি অন্যদিকে জোতদার-মহাজনেরা জমি বর্গা দিয়ে এবং বন্ধকী ও সুদী কারবারের মাধ্যমে ভাগচাষীদেরকে নিষ্ঠুরভাবে শোষণ করে নিজের আর্থিক সঙ্গতি ও জমির পরিমাণ বৃদ্ধি করে।
ভাগচাষীদের ওপর এই সংগঠিত শোষণ ও নির্যাতনের বিরুদ্ধে তেভাগা আন্দোলনের দাবী ছিলো প্রতি ইউনিয়নে সরকারী ধানের গোলা ( Grain Bank) স্থাপন এবং শতকরা সাড়ে বারো অর্থাৎ মণপ্রতি পাঁচ সের ধানের বেশী সুদ বেআইনী করা।
(চার) আধি এবং সুদের নির্যাতন ছাড়া বেআইনী আদায় বা নানা ধরনের আবওয়াবের মাধ্যমে জোতদাররা ভাগচাষীদের শেষ রক্তবিন্দু পর্যন্ত নিঙড়ে নিতো। কোন আইন-কানুনের মধ্যেই এ ধরনের আদায়ের কোন ব্যবস্থা না থাকায় তা পুরোদস্তুর জোরজবরদস্তির মাধ্যমেই ভাগচাষীদের থেকে আদায় হতো। এই বেআইনী আদায় পুরুষানুক্রমে ঊনিশ শতকের গোড়া থেকেই চলে আসার ফলে জোতদার-জমিদাররা একে তাদের অধিকার হিসেবেই বিবেচনা করে এবং নিত্যনোতুন আদায়ের দ্বারা নিজেদের উদর পূর্তি করে। ১৯৩৭ সালে বঙ্গীয় বিধান পরিষদে ও তার পর ফ্লাউড কমিশনের কাছে এ বিষয়ে অনেক বিতর্ক এবং আলোচনা হয় কিন্তু জমিদার-জোতদারদের এই বেআইনী আদায় বন্ধ করা কোনক্রইে সম্ভব হয় না।
কৃষ্ণবিনোদ রায় ১৯৪৬ সালে প্রচলিত আবওয়াবের মধ্যে এগারোটির কথা উল্লেখ করেছেন।[২২] জোতদার গদীতে বসলে তাকে গদী সেলামী দিতে হবে, জোতদারের ছেলের পড়ার খরচ বাবদ তাকে ধান দিতে হবে, অগ্রহায়ণ মাসে নোতুন ধান উঠলে জোতদার নিজের আত্মীয়স্বজনকে বাড়ীতে নিমন্ত্রণ করবে তার জন্যে ধান দিতে হবে। আধাভাগ ও ঋণ শোধের ওপর এইভাবে গদী সেলামী, ছেলে পড়ানী, মাছ খাওয়ানী, করালী, খলিয়ান বাড়ানি ইত্যাদি আবওয়াব দেওয়ার পর কৃষক হয় নিঃস্ব, সর্বস্বান্ত।
এই জন্যেই আবওয়াবের নির্যাতনের বিরুদ্ধে তারা আওয়াজ তোলেন আবওয়াবকে বেআইনী ঘোষণা ও অপরাধ হিসেবে গণ্য করতে হবে, কোন রকম বাজে আদায় করতে জোতদারকে আর দেওয়া হবে না।
(পাঁচ) ভাগচাষীদের আর এক বিপদ এই যে ফসল ভাগের সময় আধা ভাগ জোতদারকে দেওয়ার পরও তারা ভাগচাষীকে কোন রসিদ দিতো না। কোন লিখিত কাগজপত্র বা রেকর্ডের অভাবে জোতদাররা অনেক সময় অধীনস্থ ভাগচাষীদের থেকে অতিরিক্ত আদায়ের চেষ্টা করতো। সেজন্যে তেভাগা আন্দোলনের সময়ে তারা দাবী তোলেন যে, লিখিত রসিদ না দিলে জোতদারকে তার আধা ভাগ দেওয়া হবে না। ভাগ নিয়ে তাদেরকে পাকা রসিদ দিতে হবে।
(ছয়) জমিদাররা নিজের পয়সা খরচ করে জমির কোন উন্নতি কোন সময়ে করতে চায় না একথা বৃটিশ ভারতীয় সরকারের ঊনিশ শতকীয় মুখপাত্রেরা থেকে কৃষক আন্দোলনের কর্মীরা সকলেই স্বীকার করেন। চিরস্থায়ী বন্দোবস্তের অপদার্থ জমিদার-জোতদাররা শুধু কৃষকের শ্রমের ফল ভোগ করারই মালিক, জমির উন্নতির কোন দায়দায়িত্ব তাদের নেই। কাজেই বাঙলাদেশের মতো জমির অভাবগ্রস্ত এলাকাতেও পতিত জমির উন্নতি ও আবাদের দিকে তাদের কোন লক্ষ্য কোনদিন থাকেনি। অথচ তেভাগা আন্দোলনের সময় বাঙলাদেশে আবাদযোগ্য পতিত জমির পরিমাণ ছিলো ৪২ লক্ষ একর।[২৩] এজন্যেই তেভাগা আন্দোলনে কৃষকদের অন্যতম দাবী ছিলো পতিত জমিকে আবাদযোগ্য করে তাতে ফসল উৎপাদনের ব্যবস্থা।
(সাত) ফসল তোলার মৌসুমে জোতদাররা সব সময়েই ভাগচাষীদেরকে উৎপন্ন ফসল তাদের নিজেদের খামারে তুলতে বাধ্য করতো। এই ব্যবস্থার ফলে ভাগচাষীদের থেকে অনেক অন্যায় আদায় এবং গোলমাল করা তাদের পক্ষে সম্ভব হতো। এজন্যেই তেভাগা আন্দোলনে ভাগচাষীদের অন্যতম প্রধান দাবী ছিলো জোতদারদের খামারের পরিবর্তে ফসল তাদের নিজের খামারে তুলতে হবে।
এই সাতটি দাবী ছাড়া ভাগচাষীদের যে অন্য কোন দাবী ছিল না তা নয়। স্থানীয় অবস্থা ভেদে অনেক রকমের দাবীই সে সময় ভাগচাষী এবং তাদের সাথে ঐক্যবদ্ধভাবে অন্যান্য কৃষকরাও তুলেছিলেন।
উপরে উল্লিখিত দাবীগুলোর ভিত্তিতে কৃষকরা সে সময় যে ধ্বনি তুলেছিলেন তা হলো : ‘নিজ খামারে ধান তোল’, ‘আধি নাই তেভাগা চাই’, ‘রশিদ বিনা ভাগ নাই’, ‘পাঁচ সেরের বেশী সুদ নাই’, ‘বাজে কোন আদায় নাই’, ‘দখল রেখে চাষ করো’, ‘পতিত জমিতে ফসল করো’।[২৪]
বাঙলাদেশের ঊনিশটি জেলাতে এই ধ্বনি তুলে ভাগচাষীসহ অন্যান্য নির্যাতিত কৃষকরা তেভাগার লড়াই সংগঠিত ও পরিচালনা করেন।
আধি ছাড়াও ফসলের খাজনা দেওয়ার অন্য একটা প্রথা বাঙলাদেশের অনেক জেলায় প্রচলিত ছিলো। এই প্রথা অনুসারে ফসল হোক অথবা না হোক কৃষককে বিঘা প্রতি একটি নির্দিষ্ট পরিমাণ ফসল জোতদারের ঘরে পৌছে দিতে হবে। ময়মনসিংহ জেলায় এই প্রথার নাম ছিলো টংক। কিন্তু অন্যান্য জেলায়ও তা ভিন্ন ভিন্ন নামে পরিচিত ছিলো। মেদিনীপুরে এর নাম সাঁজা, চট্টগ্রামে এর নাম মকরা বাগা। কোথাও এর নাম সইয়া, ধানী খাজনা, চুক্তি বর্গা, খাড়াভাগ অথবা গুলা।
১৯৪০ সালের পূর্বে ময়মনসিংহে টংক প্রথা অনুসারে একর প্রতি ৭ মণ থেকে ১৫ মণ ধান দিতে হতো। কিন্তু ১৯৪০-এ নেত্রকোণায় কয়েকটি থানায় এই প্রথার বিরুদ্ধে কৃষক সংগ্রামের ফলে পরিমাণ একর প্রতি ৯ মণ নির্দিষ্ট হয়।[২৫
আধি প্রথায় যে সমস্ত দোষ আছে তার সবগুলিই টংক, গুলা, মকরাবাগা ইত্যাদি প্ৰথায় বর্তমান। উপরন্তু নির্দিষ্ট পরিমাণ ফসল খাজনা দেওয়ার শর্ত থাকায় ফসল না হলেও কৃষক তা জোতদারকে দিতে বাধ্য। যদি কোন বৎসর একেবারে ফসল না হওয়ার জন্যে কৃষক খাজনা দিতে না পারেন, তা হলে সেই ফসল উচ্চহারে সুদসহ পরের বৎসর পরিশোধ করতে হয়। এদিক দিয়ে টংক, গুলা প্রভৃতি প্রথা আধির থেকেও অনেক বেশী নির্যাতনমূলক।
এজন্যে তেভাগা আন্দোলনের সময়ই ময়মনসিংহ, চট্টগ্রাম, নদীয়া এবং মেদিনীপুর জেলায় টংক, গুলা, সাঁজা, খাড়াভাগ, মকরবাগা ইত্যাদি উচ্ছেদের বিরুদ্ধে জোরদার আন্দোলন শুরু হয়। এই আন্দোলনের সময় কৃষকরা ধ্বনি তোলেন: ধানী খাজনা দেবো না, চলতি হারে টাকায় খাজনা দেবো; জমি থেকে উচ্ছেদ করা চলবে না; সেলামীসহ অন্যান্য বাজে আদায় বন্ধ করতে হবে।[২৬]
বাঙলাদেশে আধিয়ার, ভাগচাষী অথবা বর্গাদারের তেভাগা আন্দোলন বঙ্গীয় প্রাদেশিক কৃষকসভার নেতৃত্বেই সংগঠিত ও পরিচালিত হয়। আধা ভাগের পরিবর্তে তেভাগার দাবীতে কৃষকদের এই আন্দোলন শুরু হলেও অগ্রগতির সাথে সাথে দাবীর বৈচিত্র এবং সর্বস্তরের কৃষকদের মধ্যে বিস্তৃতির দিক থেকে তা অনেকখানি ব্যাপক আকার ধারণ করে। আধি, টংক প্রভৃতি প্রথা থেকে হাট তোলা, ইজারাদারী প্রভৃতি সব রকম নির্যাতনের বিরুদ্ধেই কৃষকরা সর্বত্র সংগঠিত হতে থাকেন। নিছক অর্থনৈতিক আন্দোলন হিসেবে শুরু হলেও এই আন্দোলনকে একটা রাজনৈতিক পরিণতির দিকে এগিয়ে নিয়ে যাওয়ার জন্যে কৃষকসভার পক্ষ থেকে চেষ্টা করা হয়। আন্দোলনের পুরোগামী কৃষক কর্মীরাও একথা ভালোভাবেই বোঝেন যে, তাঁদের সব রকম আন্দোলনের মূল কথা হলো জমি দখলের লড়াই। জমির ওপর যতদিন পর্যন্ত না তাঁরা নিজেদের একটা স্বত্ব প্রতিষ্ঠা করতে সক্ষম হচ্ছে ততদিন পর্যন্ত তাঁদের ওপর জমিদারী-জোতদারী-মহাজনী অত্যাচারের শেষ হওয়ার কোন সম্ভাবনা নেই। সেই জন্যেই তেভাগা আন্দোলনের সময় তাঁরা উচ্চকণ্ঠে চিরস্থায়ী বন্দোবস্ত উচ্ছেদের দাবী তোলেন। কৃষকসভার পক্ষ থেকেও এই আন্দোলনের সময় বলা হয় যে, কৃষকের জমির লড়াইয়ের সাথে সাম্রাজ্যবাদী স্বার্থ খুবই ঘনিষ্ঠভাবে জড়িত। কাজেই কৃষকের জমির লড়াই বস্তুতঃপক্ষে সাম্রাজ্যবাদের বিরুদ্ধে লড়াই, যে সাম্রাজ্যবাদ ভারতবর্ষে নিজের অবস্থানকে নিশ্চিত করার জন্যেই কৃষকদের থেকে জমি কেড়ে জমিদারদেরকে তা দান করেছিলো। কাজেই জমিদারদের হাত থেকে জমি কেড়ে নিজেদের হাতে আনার জন্যে কৃষকদের সংগ্রাম সামন্তবাদ এবং তার রক্ষক সাম্রাজ্যবাদের বিরুদ্ধে সংগ্রাম। এ সংগ্রাম বস্তুতঃপক্ষে স্বাধীনতার সংগ্রাম। এ মর্মে আহ্বান জানিয়ে কৃষকসভার পক্ষ থেকে বলা হয়:
সুতরাং গ্রামের সমাজজীবনে ও অর্থনীতিতে সাম্রাজ্যবাদ যে শিকড় গাড়িয়াছে তাহা উপড়াইয়া ফেলিতে হইবে। গ্রামের জমিদার-জোতদার ও সাম্রাজ্যবাদী প্রতিনিধিদের দুর্নীতির রাজত্বের অবসান করিতে হইবে। তাহারই জন্য যে সংগ্রাম, তাহাই সামন্ততান্ত্রিক শোষণ হইতে কৃষককে মুক্ত করিবে, জমিদারী প্রথা ধ্বংস করিয়া কৃষককে জমি দিবে, সাম্রাজ্যবাদী শাসন ধ্বংস করিয়া সমগ্র দেশবাসীকে দিবে মুক্তি ও নবজীবন, গড়িয়া উঠিবে মিলিত হিন্দু-মুসলমান বাঙালীর স্বাধীন সুখী নোতুন বাঙলাদেশ। হাজার হাজার গ্রামে ধানের ক্ষেতে তেভাগার যে অপূর্ব লড়াই চলিয়াছে, টংক ও জমি হইতে উচ্ছেদের বিরুদ্ধে যে লড়াই শুরু হইয়াছে, জমিদারী ধ্বংস করার জন্য যে গণ-অভ্যুত্থান জাগিয়ে উঠিতেছে, তাহা কৃষি বিপ্লবেরই সূচনা, স্বাধীনতার চরম সংগ্রামের প্রারম্ভ মাত্র![২৭]
‘আগে স্বাধীনতা লাভ কর, তারপর জমিদারী উচ্ছেদ’ এই বক্তব্যের বিরুদ্ধে বলা হয়:
আমলাতন্ত্র ও জমিদারী – একটিকে অপর হইতে বিচ্ছিন্ন করা যায় না; জমিদারী মজুতদারী বাঁচাইয়া রাখিয়া সাম্রাজ্যবাদকে ধ্বংস করা যায় না।
আজ বাংলার গ্রামে গ্রামে ফসল রক্ষার লড়াইতে কৃষকরা যে চেতনা লইয়া পুলিশের সহিত লড়িতেছে, মিলিটারীর আঘাত প্রতিহত করার কথা ভাবিতেছে, – সে চেতনা স্বাধীনতা যুদ্ধের শেষ লড়াইয়ের দৃঢ় প্রেরণা। কৃষক-মজুর মধ্যবিত্তের ঐক্যবদ্ধ স্বাধীনতার লড়াই গ্রামে জমিদার-জোতদার-মজুতদারের বিরুদ্ধে, শহরে বিদেশী মূলধনের বিরুদ্ধে ও ধনিকের অন্যায় শোষণের বিরুদ্ধে, আমলাতন্ত্রের বিরুদ্ধে![২৮]
দিল্লীতে ১৯৪৭-এর প্রথম দিকে যখন কংগ্রেস লীগ সরকার বৃটিশ সাম্রাজ্যবাদের সাথে আপোষ আলোচনায় ব্যস্ত তখন ভারতবর্ষের শ্রমিক কৃষক ও বিপ্লবী মধ্যবিত্তের সাম্রাজ্যবাদের আর্থিক বুনিয়াদের ওপর আঘাতের পর আঘাত হেনে দেশময় ধর্মঘট ও জমি দখলের লড়াইয়ে অবতীর্ণ হয়েছিলেন। এই লড়াইকে মিলিতভাবে তার পরিণতির দিকে এগিয়ে নিয়ে যাওয়ার জন্যে কৃষক সভার আহ্বান ছিল:
তাই গ্রামে যে লড়াই চলিতেছে তাহা চরম কৃষিবিপ্লবের সূচনা, কারখানায় ও অফিসে যে ধর্মঘট চলিয়াছে তাহা চূড়ান্ত সাধারণ ধর্মঘটের প্রস্তুতি, সারা দেশে যে বিপ্লবের বান ডাকিয়াছে তাহা স্বাধীনতার শেষ সংগ্রামের আহ্বান।
সাম্রাজ্যবাদ যখন রাষ্ট্রগঠন-পরিষদের মায়াজাল রচনা করিয়া দিল্লীতে বসিয়া এদেশে সাম্রাজ্য কায়েম করিবার সুখস্বপ্ন দেখিতেছে এবং নেতৃবৃন্দ যখন আপোষ ও বিভেদের পথে চলিতেছে, কৃষক-মজুর ও মধ্যবিত্ত জনসাধারণ তখন সাম্রাজ্যবাদের মৃত্যুর পরোয়ানা স্বাক্ষর করিতেছে। বিপ্লবী ছাত্র ও মহিলারাও মজুর শ্রেণীর সঙ্গে সঙ্গে কৃষকের এই লড়াইয়ের সমর্থনে আগাইয়া আসিয়াছেন। আসুন সকলে মিলিয়া শেষবারের মতো সাম্রাজ্যবাদের বুকে চরম আঘাত হানি, সাম্রাজ্যবাদের ধ্বংসস্তূপের উপর কৃষক-মজুর- মধ্যবিত্তের নোতুন বাঙলা গড়িয়া তুলি।[২৯]
তেভাগা আন্দোলন ছিলো জোতদার এবং তাদের সহায়ক ও রক্ষক পুলিশ বাহিনীর বিরুদ্ধে কৃষকদের সশস্ত্র লড়াই। আধির পরিবর্তে তেভাগা যতই যুক্তিপূর্ণ হোক জোতদাররা তাদের স্বার্থ ছেড়ে দিতে মোটেই প্রস্তুত ছিলো না। উপরন্তু নিজেদের স্বার্থ রক্ষার জন্যে তারা কৃষকদের ওপর সশস্ত্র হামলার পথই সর্বক্ষেত্রে বেছে নেয়। এর প্রতিক্রিয়া হিসেবে কৃষকরাও লাঠি, কাস্তে, হাতুড়ি, কুড়াল, শাবল ইত্যাদি নিত্যব্যবহার্য জিনিসকে হাতিয়ার হিসেবে ব্যবহার করতে শুরু করে তাঁদের বিরুদ্ধে জোতদারদের হামলাকে সংগঠিত এবং সশস্ত্রভাবে প্রতিরোধের জন্যে এগিয়ে যান। এর জন্যে তাঁরা কৃষকদের সশস্ত্র ভলান্টিয়ার বাহিনীও গড়ে তোলেন।
ধান কাটার মৌসুমে সংগঠিত ও সশস্ত্র থাকার প্রয়োজনীয়তা সব থেকে বেশী দেখা দেয়। এজন্য কৃষকসভা নির্দেশ দেয় যে, কোন ভাগচাষী যেন পৃথকভাবে নিজের ধান না কাটেন। প্রত্যেক জমিতেই দলবদ্ধভাবে ও শৃঙ্খলার সাথে অল্প সময়ের মধ্যে তাদেরকে ধান কেটে নিজ নিজ খামারে তোলার ব্যবস্থা করতে বলা হয়। এই সঙ্ঘবদ্ধতার জন্যে জোতদারের ইচ্ছে ও প্রচেষ্টা সত্ত্বেও অধিকাংশ ক্ষেত্রে কৃষকদের ওপর হামলা করা তাদের পক্ষে খুবই কঠিন হতো।
এ ক্ষেত্রে কৃষকসভার আর একটি নির্দেশ ছিলো এই যে, কোথাও কোন বিপদের আভাস পেলে যে যে অবস্থাতেই থাকুক না কেন সঙ্গে সঙ্গে হাতের কাছে যা অস্ত্র পাওয়া যায় তাই নিয়ে তারা যেন ঘটনাস্থলে হাজির হন।[৩০]
কৃষকদেরকে কৃষক আন্দোলন ও সাংগঠনিক ধারা এবং পদ্ধতি সম্পর্কে আন্তর্জাতিক রাজনীতি সম্পর্কে শিক্ষা দেওয়ার জন্য কৃষকসভা ব্যাপকভাবে ছোট ছোট ঘরোয়া আলোচনার ব্যবস্থা করতো। যেখানেই কৃষকসভা বা কৃষক সমিতির সংগঠন গড়ে উঠতো সেখানেই তাদেরকে নিজেদের শ্রেণীগত চরিত্র ও দাবী এবং সাধারণভাবে দেশে রাজনৈতিক পরিস্থিতি সম্পর্কে সচেতন করে তোলার চেষ্টা হতো। ‘সংগঠন ও সংগ্রামের মাধ্যমে শিক্ষা আর শিক্ষার মাধ্যমে সংগঠন ও সংগ্রাম’ এই ছিল সেদিন কৃষকসভার ধ্বনি।[৩১]
(ক) তেভাগা আন্দোলনের গোড়ার দিকে রংপুর জেলার ডিমলা থানার খগাখড়িবাড়ী গ্রামে কৃষকদের সাথে জোতদারদের যে সংঘর্ষ হয় তার মধ্যে জোতদার-পুলিশ আঁতাত এবং কৃষকদের সঙ্ঘবদ্ধ প্রতিরোধের এক সুস্পষ্ট চিত্র ফুটে ওঠে।[৩০]
এই এলাকায় কৃষক সমিতির মাধ্যমে প্রচারিত হয়েছিলো যে, এর পর থেকে জোতদারের খামারে ভাগচাষীরা আর ধান তুলবেন না। সে ধান তারা নিজেদের খামারে তুলবেন এবং জোতদারকে আধির বদলে দেবেন তেভাগা। জোতদাররা এ খবর জানলেও কৃষকদের সঙ্ঘবদ্ধ শক্তি এবং উৎসাহ-উদ্দীপনার মুখে সরাসরি কোন হামলা করার ক্ষমতা তাদের ছিলো না। তাই ফসল কাটার মৌসুমে যখন কৃষকরা দলবদ্ধভাবে ধান কাটা শুরু করলো তখন তারা দূর থেকে দাঁড়িয়ে দাঁড়িয়ে তা দেখলো কিন্তু সরাসরি হামলার পথে এলো না। এই সময় স্থানীয় কৃষকসভার কর্মীদের অনেকের নামেই হুলিয়া ছিলো। তাঁরা একদিকে গ্রেফতার এবং অন্যদিকে জোতদারদের পোষা গুণ্ডাদের হামলা থেকে নিজেদেরকে রক্ষা করে আন্দোলন চালিয়ে যাওয়ার উদ্দেশ্যে আত্মগোপন করে থাকছিলেন। কিন্তু সেই অবস্থাতেও কৃষকদের সাথে মেলামেশা এবং আলাপ-আলোচনার কোন বাধা তাঁদের ছিলো না। স্থানীয় কৃষকরা নিজেদের নেতাদেরকে আপনজনের মতোই রক্ষা করে চলতেন। তাঁদের বিপদ-আপদ সম্পর্কে সর্বদাই হুঁশিয়ার থাকতেন।
এই সমস্ত কারণে জোতদাররা* কৃষকদের দলবদ্ধ শক্তির বিরুদ্ধে সরাসরি হামলা না করলেও অন্যান্য উপায়ে আক্রমণের জন্য তারা সুযোগের অপেক্ষায় থাকতো। এভাবেই তারা একদিন কৃষকদের ওপর সশস্ত্র হামলা চালিয়ে বসলো।
[* এই জোতদারদের নেতা ছিলো মশিউর রহমান (যাদু)। তার সরাসরি নেতৃত্বেই জোতদাররা]
কৃষকদের ওপর এই হামলা চালায়। কমিউনিস্ট পার্টি পরিচালিত স্বাধীনতা পত্রিকায় এই ঘটনার পূর্ণ বিবরণ প্রথম পাতায় গুরুত্ব সহকারে ছাপা হয়। – ব. উ.।
সেদিন সন্ধ্যের একটু আগে জোতদাররা পাঁচটা বন্দুকসহ তাদের দালাল ও গুণ্ডাদেরকে নিয়ে কৃষকদের পাড়ার মধ্যে ঢুকে অতর্কিতে এলোপাথাড়িভাবে গুলী চালাতে শুরু করলো। তাঁদের এই অতর্কিত আক্রমণের উদ্দেশ্য ছিলো পাল্টা আক্রমণের থেকে রক্ষা পাওয়া এবং কৃষকদের মধ্যে আতংক সৃষ্টি করে তাদের মনোবল সম্পূর্ণভাবে ভেঙে দেওয়া।
বন্দুকের গুলিতে প্রথমেই নিহত হন স্থানীয় কৃষক কর্মী তগনারায়ণ।* গুলি খেয়ে তিনি সঙ্গে সঙ্গে উপুড় হয়ে পড়ে যান। জোতদাররা মনে করেছিলো একজন কৃষক এইভাবে নিহত হওয়ার পর কৃষকদের মনোবল ভেঙে পড়বে, তারা পিছু হটে চতুর্দিকে ছুটে পালাবে। কিন্তু তা হলো না। তগনারায়ণের মৃত্যু তার অন্যান্য কৃষকভাইদের মধ্যে জ্বালিয়ে দিলো প্রতিশোধ এবং প্রতিরোধের আগুন। তাঁরা সকলে বন্দুকের গুলী উপেক্ষা করে ঝাঁপিয়ে পড়লেন বন্ধুকধারী জোতদার এবং তাদের দালাল ও গুণ্ডাদের ওপর। এদের সকলের সামনে ছিলেন বাচ্চাই মামুদ। অনেকগুলি গুলী এসে তার দেহে বিদ্ধ হলো। তাঁর সাথে আরো দশ-পনেরোজন কৃষক জখম হয়ে পড়ে গেলেন। কিন্তু এসব সত্ত্বেও কৃষকদের মনোবল ভাঙলো না, তাঁদেরকে তারা হটাতে পারলো না। গুলীর মুখেও কৃষকদের বেপরোয়া অগ্রগতি দেখে জোতদাররা ভয় পেয়ে গেলো, প্রমাদ গুণলো। এবার শুরু হলো তাদের পশ্চাদপসরণ এবং পালানোর পালা। বিদ্যুৎগতিতে তারা পিছন ফিরে উধাও হলো। জোতদাররা পালিয়ে যাওয়ার প্রায় সঙ্গে সঙ্গেই ঘটনাস্থলে পুলিশ এসে পৌছালো। পুলিশের এই দ্রুত উপস্থিতি সকলের মধ্যেই বিস্ময়ের সৃষ্টি করলো কারণ থানা গ্রাম থেকে অনেক দূরে। এত তাড়াতাড়ি তাদের ঘটনাস্থলে উপস্থিত হওয়া সাধারণ অবস্থায় সম্ভব ছিলো না। কিন্তু বিস্ময় তাদের কেটে গেল। তারা বুঝলেন যে, থানার সাথে যোগসাজশ করেই জোতদাররা কৃষকদের ওপর এই অতর্কিত এবং নৃশংস হামলা চালিয়েছিলো। যোগসাজশের পরিচয় পুলিশরা নিজেরাই দিলো। কৃষকদের ঘোর আপত্তি সত্ত্বেও তারা শহীদ তগনারায়ণের মৃতদেহ তাঁর আত্মীয়-স্বজন ও কমরেডদের থেকে জোর করে ছিনিয়ে নিয়ে গেলো।
[* সত্যেন সেন, গ্রাম বাঙলার পথে পথে, বইয়ে তগনারায়ণের নাম ভুলবশতঃ তন্নারায়ণ লিখেছেন। – ব. উ.]
তগনারায়ণের হত্যা এবং কৃষকদের ওপর জোতদার ও পুলিশের মিলিত আক্রমণের বিরুদ্ধে সারা অঞ্চলে প্রবল প্রতিক্রিয়া দেখা দিলো এবং গ্রামে গ্রামে আওয়াজ উঠলো: ‘তগনারায়ণ হত্যার প্রতিশোধ চাই’। কৃষকদের ওপর অতর্কিত হামলা চালিয়ে মনোবল ভেঙে দেওয়ার যে চক্রান্ত জোতদাররা করেছিলো তা সম্পূর্ণ ব্যর্থ হলো। শ্রেণীশত্রুদের বিরুদ্ধে কৃষকরা নোতুন চেতনায় উদ্ধুদ্ধ হলেন।
ঘটনার পরদিন তগনারায়ণ হত্যার প্রতিবাদে সমগ্র এলাকা জুড়ে এক মিছিল বের করা হলো। এই মিছিলে কৃষকদের সাথে সকল শ্রেণীর শ্রমজীবী – কামার, কুমার, জেলে, মুচী, জোলা সকলে যোগদান করে তাকে পরিণত করলেন ঐ অঞ্চলের ইতিহাসে সর্ববৃহৎ মিছিলে। মিছিল নানা জায়গা ঘুরে শহীদ তগনারায়ণের গ্রাম খগাখড়িবাড়ীতে এসে থামলো। জোতদারদের বাড়ীর সামনে সভা করে তারা আওয়াজ তুললেন: তগনারায়ণ হত্যার প্রতিশোধ চাই, আধির বদলে তেভাগা চাই, জোতদারী প্রথা ধ্বংস হোক।
সভায় শহীদ তগনারায়ণের নামে সকলে শপথ গ্রহণ করলেন যে, তাঁদের শ্রেণীশত্রু জোতদারদের কাছে তাঁরা কেউ কোন জিনিস বিক্রি করবেন না, তাদেরকে সবাই একঘরে এবং কোণঠাসা করবেন। সভায় এইমর্মে তারা অপর একটি প্রস্তাব নিলেন যে, খুনী জোতদারদের বিরুদ্ধে প্রতিবাদ ও বিক্ষোভকে তারা শুধু খগাখড়িবাড়ী বা ডিমলা থানার মধ্যে সীমাবদ্ধ না রেখে তাকে ছড়িয়ে দিবেন সারা নীলফামারী মহকুমায়, রংপুর জেলার এক প্রান্ত থেকে অপর প্রান্তে।
এই সভার পরদিন স্থানীয় কৃষকসভার উদ্যোগে তাঁরা একটি বিরাট মিছিল নিয়ে আটাশ মাইল দূরে নীলফামারী শহরে যান এবং সাম্প্রদায়িক দাঙ্গাসহ অন্যান্য বিপত্তিকে কাটিয়ে উঠে সেখানকার অধিবাসীদের কাছে জোতদারদের নির্যাতন ও কৃষক প্রতিরোধের কথা ছড়িয়ে দেন।
(খ) খাঁপুর দিনাজপুর জেলার পতিরাম থানার অন্তর্গত। অন্যান্য জেলার মতো ১৯৪৬ সালে খাঁপুরের ভাগচাষীরাও আধা বর্গার পরিবর্তে নিজেদের এলাকায় তেভাগা চালু করেন। জোতদাররা এর বিরুদ্ধে হামলার উদ্যোগ নিলেও কৃষকসভার লাঠিয়াল ভলান্টিয়ারদের সুশৃঙ্খল ও সংগঠিত শক্তির সামনে তারা সরাসরি কোন আক্রমণ কৃষকদের ওপর চালাতে পারে নাই। কৃষকরা মিলিতভাবে ধান কাটার সময় আওয়াজ তোলেন: জান দেবো তো ধান দেবো না।
খাঁপুর তেভাগা আন্দোলনের একটা শক্তিশালী কেন্দ্রে পরিণত হওয়ার ফলে জোতদাররা তো বটেই এমনকি তাদের রক্ষক সরকারী পুলিশ বাহিনীও প্রকাশ্য দিবালোকে তাদের সেই এলাকায় ঢুকে কৃষকদের ওপর কোন নির্যাতন চালাতে সাহস করতো না।
এই অঞ্চলে তেভাগা আন্দোলনের প্রধান নেতা ছিলেন কৃষ্ণদাস সামন্ত। কিন্তু তিনি ছাড়া অন্যান্য অনেকেই এই এলাকায় কৃষকসভার পক্ষ থেকে কৃষকদের এই আন্দোলনে নেতৃত্ব দিচ্ছিলেন। তাদের সকলকেই সে সময় পুলিশ ও জোতদারদের আক্রমণ এড়িয়ে গোপনীয়তা রক্ষা করে কাজ চালাতে হচ্ছিলো। এলাকাটিতে পুলিশ প্রকাশ্যভাবে প্রবেশ করতে না পারলেও তাদের গোয়েন্দারা সর্বদাই এই আত্মগোপনকারী নেতাদের গতিবিধির প্রতি লক্ষ্য রাখার চেষ্টা করতো।
একদিন এই গোয়েন্দাদের খবরের ওপর ভিত্তি করে একদল পুলিশ রাত্রিকালে নিজেদের ভ্যানে চড়ে খাঁপুরে এসে হাজির হলো এবং গাড়ীটি দূরে দাঁড় করিয়ে রেখে অতি সন্তর্পণে তারা স্থানীয় প্রভাবশালী কৃষকনেতা নীলকণ্ঠ দাসের বাড়ীর সামনে গিয়ে দাঁড়াল। নীলকণ্ঠকে পুলিশ অনেকদিন থেকে গ্রেফতারের চেষ্টা করছিলো কিন্তু তিনি সুকৌশলে তাদের দৃষ্টি এড়িয়ে চলছিলেন। নীলকণ্ঠ ছিলেন দরিদ্র চাষী। তার কুঁড়ে ঘরের দরজায় বুটের লাথি মেরে পুলিশ বন্ধ দরজা ভেঙে ফেললো। কিন্তু ঘরের মধ্যে ঢুকে তারা নীলকণ্ঠকে পেলো না। নীলকণ্ঠ রাত্রিতে নিজের ঘরে ছিলেন না। কিন্তু গৃহস্বামীর এই অনুপস্থিতি তাঁর স্ত্রী ও মাকে পুলিশী নির্যাতনের হাত থেকে রক্ষা করতে পারলো না। নীলকণ্ঠের স্ত্রীকে জিজ্ঞাসাবাদ এবং তাঁকে প্রবলভাবে মারধোর করা সত্ত্বেও নীলকণ্ঠের খবর তাঁর থেকে বের করা গেলো না। এই ব্যর্থতায় মরীয়া হয়ে এবং নলীকণ্ঠের মায়ের চীৎকারে কৃষকদের জেগে ওঠা এবং প্রতিশোধের আশংকায় তারা নীলকণ্ঠের স্ত্রীকে চুলের মুঠি ধরে মাটির ওপর দিয়ে টানতে টানতে নিজেদের গাড়ীর দিকে নিয়ে যেতে থাকলো। তার চীৎকার বন্ধ করার জন্য পুলিশরা তাঁকে বুটের লাথি মারতে মারতে অজ্ঞান করে দিলে, তাঁর পরনের শাড়ীও খুলে পড়লো।
ইতিমধ্যে নীলকণ্ঠের মায়ের চীৎকারে গ্রামের অনেকেরই ঘুম ভেঙে গেল। নগেন বৰ্মণ নামে স্থানীয় কৃষকসভার একজন জঙ্গী কর্মীও এই সময় বাইরে বেরিয়ে এলেন এবং নলীকণ্ঠের স্ত্রীকে পুলিশ এইভাবে নিয়ে যাচ্ছে দেখে ‘ইনকিলাব জিন্দাবাদ’ ধ্বনি তুলে কৃষকদেরকে আহ্বান জানালেন।* তার এই সংকেত ধ্বনিতে ঘুমন্ত কৃষকরা জেগে উঠে দলে দলে বেরিয়ে এলেন এবং অতি দ্রুতগতিতে সমস্ত এলাকাটি এক রণক্ষেত্রের আকার ধারণ করলো। চারিদিকে জ্বলে উঠলো অসংখ্য মশাল।
[* ইনকিলাব জিন্দাবাদ’-এর অর্থ বিপ্লব দীর্ঘজীবী হোক। – ব. উ.]
এই অবস্থায় নীলকণ্ঠের স্ত্রীর মৃতপ্রায় নগ্নদেহটিকে টানতে টানতে দৌড় দিয়ে পুলিশ নিজেদের গাড়ীর কাছে হাজির হলো। কৃষকরা তাদের ওপর ঝাঁকে ঝাঁকে তীর বর্ষণ করতে শুরু করলেন। তীরের ভয়ে তারা অনেকেই গাড়ীর মধ্যে ঢুকে পড়লো কিন্তু পুলিশ ইন্সপেক্টর ভেতরে ঢোকার পূর্বেই একটি তীর গিয়ে তার কুঁচকিতে বিদ্ধ হলো। এই গুরুতর আঘাতের ফলে বাইরে দাঁড়িয়ে না থেকে তার উপায় রইলো না। মরীয়া হয়ে নিজেকে রক্ষা করার জন্যে সে পুলিশদেরকে নির্দেশ দিলো বাইরে এসে কৃষকদের ওপর গুলীবর্ষণ করতে। সঙ্গে সঙ্গে রাইফেলধারী পুলিশরা গাড়ী থেকে বের হয়ে এসে সারিবদ্ধভাবে বসে কৃষকদের ওপর শুরু করলো অবিশ্রান্ত গুলিবর্ষণ। এর ফলে বহু কৃষক হতাহত হয়ে মাটিতে লুটিয়ে পড়লেন। কিন্তু তবু পুলিসের ওপর আক্রমণ তাঁদের থামলো না।
এই সময় চেয়ার সাই নামক একজন মধ্যবয়স্ক কৃষক অসীম বীরত্বের সাথে গুলিকে উপেক্ষা করে এসে পুলিশ-ভ্যানের চাকা অকেজো করে দেওয়ার জন্যে শাবল দিয়ে তাতে আঘাত শুরু করেন। এই শব্দ শুনে তাঁকে তারা গুলি করে। গুলিবিদ্ধ হয়ে তিনি দৌড়ে পালিয়ে গিয়ে কাছেই নিজের বাড়ীর উঠোনে পড়ে যান। ‘পানি পানি’ বলে চীৎকার করায় তাঁর ছোট মেয়ে তাড়াতাড়ি বাটিতে করে তার জন্যে পানি আনে কিন্তু সে পানি মুখে দেওয়ার পূর্বেই পুলিশ এসে তাঁদের ওপর ঝাঁপিয়ে পড়ে চেয়ার সাইকে ছিনিয়ে নিয়ে যায়। পানি খাওয়া তাঁর পক্ষে আর হয়ে ওঠে না।
অন্যান্য আহতরাও ‘পানি পানি’ বলে চীৎকার করছিলেন কিন্তু গুলির জন্যে কৃষকরা তাঁদের দিকে আর এগিয়ে যেতে সাহস করছিলেন না। পুলিশ সেদিনকার হতাহতদেরকে সেখানে ফেলে না রেখে তাদের সকলকেই নিজেদের গাড়ীতে তুলে নিয়ে উধাও হয়।
সরকারী হিসেব মতে খাঁপুরের লড়াইয়ের নিহতের সংখ্যা ছিলো এগারোজন। কিন্তু খাঁপুরের জনগণের হিসেবে সেদিন পুলিশের গুলী এবং পরবর্তী নির্যাতনে যারা নিহত হয়েছিলেন তাদের সংখ্যা ছিলো ছাব্বিশ। গ্রামের এই ছাব্বিশজন মানুষ আর কোনদিন গ্রামে ফিরে আসেননি। তাঁদের মধ্যে অনেকে ঘটনাস্থলেই মারা যান এবং অন্যান্য আহতদেরকে তারা হাসপাতালে না দিয়ে পুলিশ ভ্যানের মধ্যেই পিটিয়ে মেরে ফেলে।[৩৩]
(গ) শৈলেন ঘোষ ও ধীরেন ভট্টাচার্য ছিলো খুলনা জেলার শোভনা ইউনিয়নের দু’জন বড়ো জমিদার। সেখানকার বিল অঞ্চলের জমিগুলিকে খাস দখলে আনার জন্যে তারা বেশ কিছুদিন থেকে চেষ্টা চালাচ্ছিলো। এই উদ্দেশ্যে তারা অবলম্বন করেছিলো একটা নোতুন কৌশল।
শোভনার বিল অঞ্চলে সমুদ্রের লোনাপানি ঢোকার জন্যে ধান জন্মাতো না। এর ফলে বিস্তৃত এলাকার জমি অনাবাদী পড়ে থাকতো। কৃষকরা নিজেদের পরিশ্রমে বাঁধ দিয়ে লোনাপানি আটকাবার উদ্যোগ কয়েকবার নিয়েছিলেন কিন্তু জমিদারদের প্রবল বিরোধিতায় সেটা সম্ভব হয়নি। এ ব্যাপারে জমিদারদের বিরোধিতার কোন আইনসঙ্গত অধিকার ছিলো না, কিন্তু তবু নিজেদের লাঠিয়ালদের জোরে তারা এ ব্যাপারে নিজেদের হুকুম রাখতে সমর্থ হয়েছিলো।
লোনা পানির কবল থেকে জমিকে রক্ষা করে তাতে আবাদ করা এবং ফসল ফলানোর বিরুদ্ধে জমিদারদের আসল উদ্দেশ্য ছিলো সেই বিল এলাকার সমস্ত জমি কৃষকদের হাত থেকে ছিনিয়ে নিয়ে এসে নিজেদের খাস দখলভুক্ত করা। লোনা পানির জন্যে জমিতে ফসল না হলে কৃষকরা জমিদারকে খাজনা দিতে পারবে না এবং বাকী খাজনার মামলা জিতে জমিদার তাঁদের জমি সহজেই হাত করতে পারবে, এই ছিলো তাদের কৌশল। এই কৌশল অবলম্বন করে তারা সত্যি সত্যিই বহু কৃষকের জমি খাস দখলে আনার জন্যে আদালতের ডিক্রী পেয়েছিলো।
এই কৃষকদেরই একজন ছিলেন স্থানীয় কৃষক সমিতির কর্মী ফেরেজতুল্লাহ। জমিদার ধীরেন ভট্টাচার্য তার বিরুদ্ধে বাকী খাজনার মামলা জিতে আদালত থেকে জমি খাস দখলে আনার ডিক্রী পেয়েছিলো কিন্তু কৃষক সমিতির নির্দেশে ফেরেজতুল্লাহ জমি নিজের হাতছাড়া করেননি। উপরন্তু জমির দখল হস্তান্তরের ব্যাপারে কিছুই হয়নি এমনি ভাব ধারণ করে অন্যান্য বৎসরের মতো সেবারও জমিতে চাষ করেছিলেন। এর ঠিক পূর্বে কৃষক সমিতির উদ্যোগে স্থানীয় কৃষকরা জমিদারদের নিষেধ অগ্রাহ্য করে বরাবুনিয়ার বাঁধ তৈরীর ফলে ঐ সব জমির উৎপাদন শক্তি অনেক বেড়ে গিয়েছিলো। কাজেই ফেরেজতুল্লাহর জমিতে ধান এসেছিলো প্রচুর।
নিজের খাস জমিতে এইভাবে ফেরেজতুল্লাহকে জমি আবাদ করতে দেখেও জমিদার কিছু করার সাহস পায়নি কিন্তু ফসলের রূপ দেখে তারা আর স্থির থাকতে পারলো না। তারা স্থির করলো গোপনে লাঠিয়ালসহ জমির ওপর হামলা করে রাত্রির অন্ধকারে তারা সে জমির ধান কেটে নিয়ে যাবে।
এই হামলার ষড়যন্ত্রের খবর সেদিন সন্ধ্যের দিকেই কৃষক সমিতির একজন গুপ্তচরের মাধ্যমে সমিতির স্থানীয় কৃষক নেতা বিষ্ণু চ্যাটার্জী এবং অন্যান্যেরা জানতে পারলেন। জমিদার ধীরেন ভট্টাচার্যের এই হামলাকে প্রতিরোধ করার জন্য তারা সঙ্গে সঙ্গে প্রস্তুতি নিতে শুরু করলেন। গ্রামে গ্রামে তারা খবর পাঠালেন সকলকে তৈরী থাকার জন্যে, বিপদসংকেত শোনামাত্র ফেরেজতুল্লাহর জমির দিকে লাঠি, সড়কি নিয়ে এগিয়ে যেতে।
এ ব্যাপারে একটা অসুবিধা দাঁড়াল এই যে, সেই অঞ্চলের কৃষক সমিতি নিজেদের কোন লাঠিয়াল বাহিনী অথবা শক্তিশালী ভলান্টিয়ার বাহিনী গড়ে তুলতে সক্ষম হয়নি, অথচ জমিদারদের কর্তৃত্বে একদল লাঠিয়াল সর্বদাই হামলার জন্যে প্রস্তুত ছিলো। তাছাড়া জমিদারদের হাতে বন্দুকও ছিলো।
যাই হোক, এই সব অসুবিধা সত্ত্বেও জমিদারের আক্রমণের বিরুদ্ধে কৃষক সমিতির কর্মীরা যতদূর সম্ভব কৃষকদেরকে সংগঠিত করার চেষ্টা করতে নিযুক্ত হলেন। এছাড়া তাঁরা তাঁদের একজন কর্মীর মাধ্যমে সাহায্য-সহযোগিতার জন্যে খবর পাঠালেন নিকটবর্তী গ্রাম ধানীবুনিয়ার হীরালাল বাইনের কাছে। হীরালাল বাইনের একটি লাঠিয়াল বাহিনী ছিলো কিন্তু কৃষক সমিতির সাথে তাদের কোনরকম যোগাযোগই ছিলো না। সোনা নামে উপরোক্ত কর্মীটির সাথে ব্যক্তিগত পরিচয় এবং সামান্য যোগাযোগের ভিত্তিতেই হীরালাল বাইনের কাছে এই সাহায্যের জন্যে তাঁরা আবেদন জানান।
একেবারে শেষ রাত্রের দিকে ফেরেজতুল্লাহর গ্রাম থেকে দুই মাইল দূরবর্তী বিষ্ণু চ্যাটার্জীদের গ্রাম শিংগা ও ঢোলের শব্দে চঞ্চল হয়ে উঠলো। বিপদসংকেত গ্রাম থেকে গ্রাম হয়ে চারিদিকের কয়েকটি গ্রামেই ছড়িয়ে পড়লো। এরপর সকলেই লাঠি, দা, সড়কি যে যা হাতের কাছে পেলো তাই নিয়ে বেরিয়ে পড়লো ফেরেজতুল্লাহর গ্রামের দিকে। দেখতে দেখতে কয়েক হাজার কৃষক এসে জড়ো হয়ে গেলেন ফেরেজতুল্লাহর জমির কাছে।
ঘটনাস্থলে কৃষকদের সংখ্যা জমিদারদের লোকজনের থেকে অনেক বেশী হলেও উপযুক্তভাবে সংগঠিত না থাকার ফলে এবং সাহসী নেতৃত্বের অভাবে তারা শত্রুপক্ষের লাঠিয়ালদের হুংকার ও আস্ফালনের মুখে তাদেরকে বাধা দিতে অথবা তাদের থেকে কাটা ধান ছিনিয়ে নিতে সক্ষম হলেন না। জমিদারের নায়েব চটপট ধান কেটে নৌকা বোঝাই করে নিজেদের খামারের উদ্দেশ্যে অন্ধকারের মধ্যে পাড়ি জমালো।
এ সময় জমিদারের লাঠিয়ালদের ওপর আক্রমণ চালিয়ে তাদের হাত থেকে ফসল ছিনিয়ে নেওয়ার বদলে অসংগঠিত ও হতচকিত কৃষকরা একে অপরের ওপর দোষ চাপিয়ে চীৎকার ও পরস্পরকে গালাগালি করতে প্রবৃত্ত হলেন। বিষ্ণু চ্যাটার্জীও তাদেরকে আর কিছুতেই সামাল দিতে পারলেন না। এদিকে জমিদারের নায়েবের ধান বোঝাই নৌকো ক্রমশঃই দূরে সরে যেতে লাগলো।
এই অবস্থায় সামনে এগিয়ে এলেন এক বৃদ্ধ। সকলকে উদ্দেশ্য করে তিনি কুৎসিৎ ও অশ্লীল গালাগালি দিয়ে তারপর বললেন, “কুত্তার বাচ্চারা, ধান নিয়ে পালিয়ে যাচ্ছে ওরা, আর তোরা এখানে দাঁড়িয়ে দাঁড়িয়ে কি দেখছিস? ছোট্, ব্যাটারা ছোট্, ওই শালার ধান চোরদের কান ধরে টেনে নিয়ে আসতে হবে।’ এই কথার পর রসজমা প্রায় পঙ্গু পা নিয়েই তিনি কাঁধে লাঠি ফেলে নৌকোর দিকে লক্ষ্য রেখে শাখা নদীটির পাড় ধরে দৌড়ুতে শুরু করলেন।
নেতৃত্বের এই আকস্মিক আবির্ভাবে সমবেত হতবুদ্ধি কৃষকেরা পরস্পরকে গালাগালি বাদ দিয়ে সংগ্রামের জন্যে উদ্দীপ্ত হয়ে উঠলেন। বিষ্ণু চ্যাটার্জীর মতো বিখ্যাত নেতাও এই বৃদ্ধ অশিক্ষিত কৃষকের কাছে লড়াইয়ের মাঠে নেতৃত্বের ক্ষেত্রে হার মানলেন। কিন্তু তবু তিনি পিছিয়ে পড়লেন না। নতুন উৎসাহে তিনি প্রকৃত কৃষক নেতার মতোই অন্যান্য কৃষকদের সাথে সেই বৃদ্ধের পেছনে দৌড়ুতে থাকলেন। এবারে তাঁর মধ্যেও শক্তি এলো, নেতৃত্বের ক্ষমতা তিনি ফিরে পেলেন। জমিদারের লাঠিয়ালদের পরোয়া না করে ধান বোঝাই নৌকো দখল করার সংগ্রাম সকলকেই চাঙ্গা এবং জঙ্গী করে তুললো।
এই অবস্থায় দৌড়ুতে দৌড়ুতে কৃষকরা নৌকোর খুব কাছাকাছি এসে পড়লেও সেখানে একটা সম্ভবনা লক্ষ্য করে সকলেই কিছুটা হতাশ হয়ে পড়ছিলেন। সামনেই ভদ্রা নদী। জমিদারের নৌকো সেই বড় নদীতে গিয়ে পড়লে তখন তাদেরকে ধরা তাদের পক্ষে আর সম্ভব হবে না। জোর বৈঠা টেনে তারা নাগালের বাইরে চলে যাবে।
ঠিক এই সংকটমুহূর্তে দেখা গেলো যে, জমিদারের নৌকোগুলো হঠাৎ স্থির হয়ে দাঁড়িয়ে পড়লো। কৃষকরা আবার জোর দৌড় শুরু করে আরও কিছুটা কাছাকাছি এসে দেখলেন যে, জমিদারের নৌকোগুলো দাঁড়িয়ে পড়ার কারণ তাদের সামনে পাশের এক খাল থেকে গোটা দশের নৌকো তাদের পথ রোধ করে দাঁড়িয়েছে। এই নৌকোগুলোর প্রত্যেকটির মধ্যে চার-পাঁচজন করে লোক এবং তাঁদের প্রত্যেকেরই হাতে ঢাল এবং সড়কি। হঠাৎ পরিস্থিতির এই পরিবর্তনের কারণ বুঝতে না পেরে সকলেই যখন কিছুটা হতভম্ব তখন সোনা নামে যে কৃষক কর্মীটিকে হীরালাল বাইনের কাছে পাঠানো হয়েছিলো তাকে সেই নৌকাগুলোর একটার মধ্যে দেখে সকলে চীৎকার করে উঠলেন। তাঁরা বুঝলেন হীরালাল বাইনের দল জমিদারের নৌকো আটক করেছে।
এইভাবে চারদিক থেকে ঘেরাও হয়ে জমিদারের নায়েব কাঁপতে কাঁপতে কৃষকদের কাছে আত্মসমর্পণ করলো। জমিদারের লাঠিয়ালদের লাঠি, সড়কি সবই তাদের থেকে কেড়ে কৃষকরা দখল করে নিলেন। যারা ফেরেজতুল্লাহর ধান চুরি করেছিলো তারা নিজেরাই সেই ধান তাঁর বাড়ীতে পৌঁছে দিয়ে গেলো।
এই ঘটনার পর হীরালাল বাইন তো বটেই, এমনকি জমিদারের লাঠিয়ালরা পর্যন্ত কৃষক সমিতির সভ্য এবং কর্মীতে পরিণত হলেন। পার্শ্ববর্তী গ্রামগুলোতে তারা গড়ে তুললেন কৃষক সমিতি।
এর পরবর্তী পর্যায়ে হীরালাল বাইন সার্বক্ষণিক কৃষক কর্মী হিসেবে কৃষক সমিতির আন্দোলনে আত্মনিয়োগ করেন। বৃদ্ধ বয়সে তাঁকে রাজশাহী সেন্ট্রাল জেলে অনেকদিন রাজবন্দী হিসেবে থাকতে হয়। একবার পুলিশ তাদের গ্রাম ঘিরে ফেলার পর যখন তারা পাল্টা আক্রমণ চালান তখন পুলিশের গুলিতে তাঁর ছেলে রামকান্ত বাইন এবং ভাই সতীশ বাইন ঘটনাস্থলেই নিহত হন। এই ঘটনার পরও বিন্দুমাত্র বিচলিত না হয়ে আন্দোলনের প্রতি পূর্ণ আনুগত্য এবং আস্থা রেখেই তিনি বলেছিলেন, ‘ওরা এক ছেলেকে মেরে ফেলেছে সেজন্য হীরালাল বাইন দমে যাবে না। আমার এক ছেলে গেছে, আরও ছেলে আছে। আর আমার সব ছেলেও যদি যায়, দেশের লক্ষ লক্ষ কৃষকের ছেলেরা থাকবে। ওরা তাদের সবাইকে মেরে ফেলতে পারবে না।’[৩৪]
(ঘ) ১৯৪৬ সালে যশোর জেলার নড়াইল মহকুমার বাকড়ি ছিলো কৃষক আন্দোলনের অন্যতম প্রধান ঘাঁটি। এই অঞ্চলের বাকড়ি, দোগাছা, কমলাপুর, ঘোড়ানাছ, হাতিয়ারা, গুয়াখালা, বেনাহাটি ইত্যাদি গ্রামগুলিকে নিয়ে যে ব্যাপক তেভাগা আন্দোলন গড়ে উঠেছিলো বাকড়ি ছিলো তারই প্রাণকেন্দ্র। গুয়াখালার সরলাবালা পাল (সরলাদি) এই সময় কৃষক সমিতির পাশাপাশি এই সব এলাকায় মহিলা সমিতি এবং নারী বাহিনী গড়ে তোলেন। প্রকৃতপক্ষে সরলাদির নেতৃত্বে মহিলা কৃষকদের এই সংগঠন সারা বাঙলায় মহিলা সংগঠনের মধ্যে ছিলো সব থেকে শক্তিশালী, সংগ্রামী এবং তৎপর। এই মহিলা সমিতির মধ্যে অন্যান্য যাঁরা নেতৃত্বের স্থানে ছিলেন তাঁরা হলেন বাকলির অনিমা, মহারানী, ফুলমতী, বাগলা প্রভৃতি। সরলাদি লেখাপড়া কিছুই জানতেন না কিন্তু তাঁর সাহস এবং সাংগঠনিক শক্তি ছিলো অসাধারণ। এই সাহস ও সাংগঠনিক শক্তির ওপর নির্ভর করেই নড়াইল মহকুমার এই অঞ্চলটিতে জোতদার ও পুলিশদের সরাসরি এবং সশস্ত্র মোকাবিলার ক্ষেত্রে মহিলারা অনেক সময় পুরুষদের থেকেও অগ্রগামী ভূমিকা পালন করেন।
এই অঞ্চলে তেভাগা আন্দোলন শুরু হয় বর্ষাকালে আউশ ধান কাটার সময়। কৃষক সমিতির নেতৃত্বে কৃষকরা জমির ধান কেটে নিজেদের খামারে তোলার পর তাঁদের বিরুদ্ধে জোতদাররা প্রথমে মামলা করে এবং পরে পুলিশ ডেকে এনে তাঁদের ওপর হামলা চালায়। এই সময়ে সরলাদির নেতৃত্বে স্থানীয় নারী বাহিনীর মহিলারা প্রত্যেকে ঝাঁটা হাতে নিয়ে পুলিশের দিকে এগিয়ে গিয়েছিলেন এবং জোর করে তাদের নৌকো টেনে এনে ডাঙ্গার ওপর তুলেছিলেন। মহিলা সমিতির এই বাহিনীতে তখন মহিলার সংখ্যা ছিলো আড়াইশো- তিনশো। সেদিন এইভাবে মহিলাদের দ্বারা ঘেরাও হয়ে পুলিশরা ক্ষমা প্রার্থনা করে বিদায় নেয়। কিন্তু তারপর আরও দুইবার তারা গ্রামের ওপর হামলা চালায় এবং দুইবার নারী বাহিনী তা প্রতিরোধ করে। পুলিশরা এই অঞ্চলে নিজেদের ক্যাম্প বসিয়ে সেখান থেকে আরও অনেকবার নিয়মিতভাবে হামলা চালায়। কিন্তু পরবর্তী পর্যায়ে মহিলাদেরকে পেছনে রেখে পুরুষরা ঢাল-সড়কি নিয়ে প্রত্যেক ক্ষেত্রেই সেই সব হামলাকে প্রতিহত করেন।[৩৫]
(ঙ) ১৯৪৬ সালে যশোর জেলার নড়াইল মহকুমার ডুমুরতলা, চাঁদপুর, বড়ন্দর, নড়াইল; সদর মহকুমার এগারোখান, পাজিয়া, গড়ভাঙ্গা; মাগুরা মহকুমার আসবা, বরইচরা প্রভৃতি এলাকায় শক্তিশালী তেভাগা আন্দোলন গড়ে ওঠে। এর মধ্যে আবার নড়াইল, পাজিয়া ও গড়ভাঙ্গা এলাকায় আন্দোলন সব থেকে বেশী জঙ্গীরূপ পরিগ্রহ করে।
এই সমস্ত এলাকায় কৃষকরা বিপ্লবী কৃষক কমিটি এবং কৃষক আদালত গঠন করেন এবং গ্রামের শাসনকার্য নিজেদের হাতে নিয়ে আসেন। পুলিশ ও সরকারী আমলারা এই গ্রামগুলিতে ঢুকতে সাহস করতো না। একবার পাঁচ-সাতজন পুলিশ আন্দোলনের কয়েকজন নেতাকে গ্রেফতার করার উদ্দেশ্যে বড়ন্দর গ্রামে যায়। গ্রামে পুলিশ ঢোকার খরব পেয়ে কয়েক মিনিটের মধ্যে শত শত কৃষক রামদা, সড়কি ইত্যাদি নিয়ে বেরিয়ে আসেন এবং পুলিশকে ঘিরে ফেলেন। পুলিশ এই পরিস্থিতির মোকাবিলা করতে না পেরে কৃষকদের কাছে আত্মসমর্পণ করে। কৃষকরা তখন দারোগার মাথার টুপি কেড়ে সেই টুপি নিয়ে ফুটবল খেলেন।
আর একবার নড়াইলের মহকুমা হাকিম পুলিশ নিয়ে কয়েকজন আত্মগোপনকারী নেতাকে গ্রেফতারের জন্যে এই এলাকার দুর্গাপুর গ্রামে ঢোকেন। পুলিশ গ্রামে ঢোকার পরই সেই সংবাদ জানিয়ে চারদিকে জয়ঢাক বেজে ওঠে। শত শত সশস্ত্র কৃষক মহকুমা হাকিম ও পুলিশ বাহিনীকে অল্পক্ষণের মধ্যেই ঘেরাও করে ফেলেন। নড়াইল থেকে দুর্গাপুর আসার রাস্তার বিভিন্ন স্থান তাঁরা কেটে দেন এবং রাস্তার মাঝে মাঝে ব্যারিকেড তৈরী করেন। এইভাবে কৃষকদের দ্বারা ঘেরাও হয়ে এবং গ্রাম পরিত্যাগ করার পথ বন্ধ থাকায় পুলিশ ও কৃষক বাহিনী সমস্ত দিন পরস্পরের মুখোমুখি সশস্ত্র অবস্থায় দাঁড়িয়ে থাকে। অবশেষে মহকুমা হাকিম পুলিশ নিয়ে গ্রামে ঢোকার জন্যে কৃষকদের কাছে ক্ষমা প্রার্থনা করেন এবং আর কোনদিন গ্রামে ঐভাবে ঢুকবেন না বলে প্রতিশ্রুতি দেন। এর পর তাঁদেরকে ছেড়ে দেওয়া হয়।[৩৬]
(চ) কুকুটিয়া ঢাকা জেলার পশ্চিম বিক্রমপুর অঞ্চলের একটি ইউনিয়ন। এই ইউনিয়নে কৃষকসভার নেতৃত্বে গ্রামে গ্রামে ‘তেভাগা সংগ্রাম কমিটি’ গড়ে ওঠে। এই সংগ্রাম কমিটির পরিচালনায় সর্বত্র কৃষকদের স্বেচ্ছাসেবক বাহিনীও গঠিত হয়। মাথায় লাল টুপি এবং হাতে লাঠি নিয়ে এই স্বেচ্ছাসেবকরা প্রতিদিন নিয়মিতভাবে প্যারেড করতেন। মিছিল, সভাসমিতিও তাঁরা সংগঠিত করতেন। এই সব সভা-সমিতি এবং মিছিল থেকে ধ্বনি উঠতো: নিজ নিজ খামারে ধান তোলো, কৃষক কারো গোলাম নয়, তেভাগা চালু করো, কৃষকদের দাবী মানতে হবে, কৃষক ঐক্য গড়ে তোলো।
কুকুটিয়া ইউনিয়নের মহিলারাও মহিলা সমিতির মাধ্যমে তেভাগা আন্দোলনে শরিক হন। গ্রামে গ্রামে তাঁরা কৃষক মহিলাদেরকে আন্দোলনে সক্রিয়ভাবে টেনে আনেন।
তেভাগা আন্দোলনের এই অবস্থায় স্থানীয় জোতদার তালুকদাররা কৃষকদের অগ্রগতিকে রোধ করার উদ্দেশ্যে নিজেরা এক সভায় মিলিত হয় এবং পাল্টা আক্রমণের প্রস্তুতি নিতে থাকে।
এর বিরুদ্ধে নিজেদের প্রতিরোধকে জোরদার করার জন্যে কৃষকরাও এক জনসভার ব্যবস্থা করেন। জমিদারদের বিরুদ্ধতা এই জনসভার স্বপক্ষে কৃষকদেরকে আরও বেশী করে উৎসাহিত করলো। কৃষকরা নির্বিঘ্নে সভা করলেন এবং তেভাগার লড়াইকে সকল বাধা- বিপত্তির মুখে এগিয়ে নেওয়ার সিদ্ধান্ত নিলেন।
সাম্প্রদায়িক দাঙ্গার উস্কানী দিয়ে কোন ফল না পেয়ে জমিদাররা একুশজন বাছাই করা কৃষক কর্মীকে ১০৭ ধারার এক মামলায় জড়িয়ে দিলো। তারা ভাবলো জেলের ভয়ে তাঁরা ভীতসন্ত্রস্ত হয়ে উঠে আন্দোলনের পথে আর পা বাড়াবেন না। কিন্তু জমিদার-জোতদারদের এই হামলা কৃষকদেরকে আন্দোলনে নিরুৎসাহী ও হতাশাগ্রস্ত না করে তাঁদের উৎসাহ- উদ্দীপনা এবং সংগ্রামী উদ্যমকে আরো বহুগুণে বাড়িয়ে দিলো।
কৃষক কর্মীরা সাত দিন পর জামিনে মুক্তিলাভ করে আসার পর তাঁদেরকে নিয়ে বিরাট মিছিল এবং জনসভা করা হলো। সেই জনসভায় বিভিন্ন বক্তা তেভাগার লড়াই চালিয়ে গিয়ে নিজেদের সমস্ত ন্যায়সঙ্গত দাবী আদায় করার দৃঢ়সংকল্প ঘোষণা করলেন। তাঁরা ঘোষণা করলেন যে, তেভাগার দাবী মেনে না নিলে তাঁরা জোতদারদের ঘরে একগোটা ধানও পৌঁছে দেবেন না।
কৃষকদের এই জঙ্গী আন্দোলনের মুখে জোতদাররা তাঁদের বিরুদ্ধে কোন হামলার সাহস করলো না। ফসলের মৌসুমে লালটুপি পরিহিত লাঠিধারী কৃষক স্বেচ্ছাসেবকদের দ্বারা পাহারারত অবস্থায় ভাগচাষীরা মিলিতভাবে ধান কাটলেন। গ্রামের কৃষক মহিলারাও অনেকে এই সময় ক্ষেতের কাছে দাঁড়িয়ে শত্রুপক্ষের গতিবিধির ওপর কড়া নজর রাখতেন। কৃষকসভার কর্মীরা গায়ে পড়ে জমিদারদের সাথে কোন সংঘর্ষ বাধাবার চেষ্টা করতেন না। এমনকি প্রতিপক্ষের নানা উস্কানীর মুখে তাঁরা ধৈর্য ধারণ করে থাকতেন। কিন্তু কথা ছিলো যে, তাঁদের ওপর কোন আক্রমণ এলে সে আক্রমণকে সমস্ত শক্তি দিয়ে প্রতিরোধ করতে হবে।
কুকুটিয়া ইউনিয়নের জোতদার-জমিদাররা অবশ্য কৃষকদের বিরুদ্ধ কোন ব্যাপক ও তীব্র আক্রমণ চালাতে সক্ষম হয়নি। নিজেদের পাইকবরকন্দাজরা ব্যর্থ হওয়ার পর তারা পুলিশের সাহায্য প্রার্থনা করেছিলো। কিন্তু একদিকে কৃষকদের মধ্যে উত্তেজনার অভাব দেখে এবং অন্যদিকে তাদের সাংগঠনিক শক্তির পরিচয় পেয়ে তারা ঐ অঞ্চলে কোন হাঙ্গামা সৃষ্টি না করে জোতদারদেরকে দেওয়ানী মামলা করার পরামর্শ দিয়ে সরে পড়ে।
পুলিশদের পরামর্শ মতো দেওয়ানী মামলা করেও জমিদারদের সুবিধে হলো না, কারণ কৃষকদের বিরুদ্ধে সাক্ষ্য দেওয়ার জন্যে একজন স্থানীয় লোকও তারা পেলো না। এই অবস্থায় জমিদার-জোতদারদের মধ্যে ভাঙন এলো এবং তাদের মধ্যে অনেকেই তেভাগার ভিত্তিতে কৃষকদের সাথে আপোষ করে ফেললো।[৩৭
কৃষকসভার নেতৃত্বে তেভাগা আন্দোলন চলাকালে কৃষক কর্মীদের যে রাজনৈতিক শিক্ষা দেওয়ার প্রচেষ্টা হয় তার অন্যতম প্রধান বিষয় ছিলো এই যে, কৃষকদের জমির লড়াই, তার তেভাগার সংগ্রাম কখনো সমাজের অন্যান্য নির্যাতিত শ্রেণী, বিশেষতঃ শ্রমিক শ্রেণীর সক্রিয় সমর্থন ছাড়া সম্ভব নয়। এ জন্যে শ্রমিকদের দাবী-দাওয়া, তাঁদের সংগ্রামের প্রতি সমর্থন এবং সহযোগিতাও ছিলো কৃষকসভার একটা মৌলিক নীতি। এ জন্যেই দেখা গেছে যে, তেভাগা আন্দোলনে শুধু যে গ্রামের ভাগচাষীরাই শরিক হয়েছেন তাই নয়। গ্রাম্য তাঁতী, কামার, কুমোর, ছুতোর ইত্যাদি কারিগর এবং শ্রমিকরাও ব্যাপকভাবে এগিয়ে এসে কৃষকদের পাশে দাঁড়িয়ে শরিক হয়েছেন নির্যাতনের বিরুদ্ধে লড়াইকে জোরদার করতে। কমিউনিস্ট পার্টির নেতৃত্বে যে সমস্ত শ্রমিক ইউনিয়ন ছিলো সেগুলিতে শ্রমিকদের মধ্যেও কৃষক-শ্রমিক ঐক্যবদ্ধ সংগ্রামের কথা বলা হতো। নারায়ণগঞ্জ সূতাকল শ্রমিকদের ট্রেড ইউনিয়ন আন্দোলনের সময় শ্রমিকরা পার্শ্ববর্তী এলাকার কৃষকদের সাথে ঘনিষ্ঠ যোগাযোগ রাখতেন। তাঁরা ১৯৪৩ সালের দুর্ভিক্ষের সময় সেই সমস্ত এলাকায় নিজেরা সাধ্যমতো চাঁদা তুলে গ্রামবাসীদের জন্য লঙ্গরখানাও চালিয়েছিলেন।[৩৮] কৃষকরাও নারায়ণগঞ্জের মিল এলাকায় ১৯৪৬ সালের বিখ্যাত সূতাকল ধর্মঘটের সময় গ্রাম থেকে চাল-ডাল তুলে ধর্মঘটকে চালিয়ে নিয়ে যাওয়ার ক্ষেত্রে যথেষ্ট সাহায্য করেছিলেন। গ্রামে গ্রামে সে সময় সভা করে তাঁরা ধর্মঘটের সমর্থনে জনমত গড়ে তুলতেন।[৩৯] ধর্মঘটের সময় শ্রমিক ছাড়া অন্যান্য লোকেরা যাতে নোতুন শ্রমিক হিসেবে কাজে যোগ দিয়ে মালিকপক্ষের দালালী করতে না পারে সেদিকেও তাঁরা সতর্ক দৃষ্টি রাখতেন।[৪০]
বাঙলাদেশের যে সমস্ত এলাকায় তেভাগা আন্দোলন সংগঠিত হয়েছিলো এবং কৃষকরা জমিদার-জোতদারদের বিরুদ্ধে নিজেদের জমি ও ফসলের লড়াই শুরু করেছিলেন সেই সব জায়গায় ১৯৪৬ সালে তেমন কোন বৃহৎ শিল্প কারখানার অবস্থান না থাকার ফলে ব্যাপক শ্রমিক-কৃষক ঐক্যবদ্ধ আন্দোলন সম্ভব হয়নি। তবে যে সমস্ত এলাকায় শ্রমিক সংগঠন ছিলো তার পার্শ্ববর্তী জায়গার কৃষকরা নিজেদের আন্দোলন চালাতে গিয়ে শ্রমিকদের আন্দোলনকেও যে ক্ষেত্রবিশেষে সক্রিয়ভাবে সাহায্য করতে এগিয়ে এসেছিলেন তারও উদাহরণ আছে। এই রকম একটি উদাহরণ হলো রংপুর জেলার লালমনিরহাট রেল শ্রমিকদের সাথে তেভাগা আন্দোলনে শরিক কৃষকদের ঐক্যবদ্ধ সংগ্রাম
দ্বিতীয় বিশ্বযুদ্ধের পর থেকে নিত্যপ্রয়োজনীয় জিনিসপত্রের মূল্য অস্বাভাবিকভাবে বৃদ্ধি পায়। যুদ্ধের সময় শ্রমিকরা যে সামান্য মাগগিভাতা পেতেন তাতে এই দ্রব্যমূল্য বৃদ্ধির সাথে তাল রেখে সংসার চালানো তাদের পক্ষে অসম্ভব হয়ে উঠেছিলো। কিন্তু রেল কর্তৃপক্ষের কাছে আবেদন-নিবেদন করেও কোন ফল না হওয়ার পর শ্রমিকরা ধর্মঘটের চিন্তা শুরু করেন।
এ সময় রেল শ্রমিকদের ইউনিয়ন সর্বত্র খুব শক্তিশালী ছিলো না। কোন কোন এলাকায় তার শক্তি বেশী হলেও অন্য এলাকায় তা ছিলো অপেক্ষাকৃত দুর্বল। কাজেই সকল শ্রমিককে ধর্মঘটের আহ্বানে কতদূর সাথে নিয়ে যাওয়া সম্ভব সে বিষয়ে যথেষ্ট দ্বিধা-দ্বন্দ্ব ছিলো। তাছাড়া কর্তৃপক্ষের পৃষ্ঠপোষকতায় গঠিত দালাল ইউনিয়নগুলিও এই সময় ধর্মঘট বানচালের নানা চক্রান্তে নিযুক্ত ছিলো।
ধর্মঘট প্রশ্ন আলোচনা এবং সে বিষয়ে সিদ্ধান্ত নেওয়ার উদ্দেশ্যে উত্তরবঙ্গের রংপুর জেলার লালমনিরহাট জংশনে রেল শ্রমিকদের এক আঞ্চলিক সম্মেলন ডাকা হয়। রেল শ্রমিক আন্দোলনের ক্ষেত্রে এই এলাকার ইউনিয়নের যথেষ্ট গুরুত্ব ছিলো। কাজেই লালমনিরহাট শ্রমিকদের সিদ্ধান্তের ওপর রেল ধর্মঘটের ভবিষ্যৎ অনেকখানি নির্ভর করেছিলো।
লালমনিরহাটে যেদিন এই শ্রমিক সম্মেলন অনুষ্ঠিত হচ্ছিলো সেদিনটি ছিলো শ্রমিক-কৃষক ঐক্যবদ্ধ আন্দোলনের এক উজ্জ্বল ও গৌরবময় দিন। সেদিন গ্রামাঞ্চল থেকে তেভাগা আন্দোলনের বীর কৃষকরা লাল ঝাণ্ডা হাতে নিয়ে মিছিল করে দলে দলে এসে হাজির হতে লাগলেন রেল শ্রমিকদের সম্মেলনে। তাঁরা আওয়াজ তুললেন, ‘রেল শ্রমিকদের দাবী মানতে হবে’, ‘দুনিয়ার মজুর-চাষী এক হও’। কৃষকদের এই আহ্বানে রেল শ্রমিকরাও পিছিয়ে থাকলেন না। তাঁরাও বলিষ্ঠকণ্ঠে আওয়াজ তুললেন, ‘তেভাগার দাবী মানতে হবে’, ‘দুনিয়ার মজুর-চাষী এক হও’।
সেদিনকার রেল শ্রমিক সম্মেলনে শ্রমিকদের সংখ্যা ছিলো পাঁচ হাজার, কিন্তু কৃষকদের সংখ্যা ছিলো পনেরো হাজার অর্থাৎ শ্রমিকদের তিনগুণ। কৃষকদের এই শরীকানায় সারা সম্মেলনে এক অভূতপূর্ব সাড়া জেগেছিলো।
সম্মেলনের কাজ শুরু হওয়ার পর একজন শ্রমিক নেতা ধর্মঘটের স্বপক্ষে বক্তৃতা দিলেন। কিন্তু শ্রমিকরা তাঁর বক্তৃতায় বিশেষ সাড়া দিলেন না। এরপর বক্তৃতা দিতে দাঁড়ালেন তৎকালীন বিখ্যাত শ্রমিক নেতা জ্যোতি বসু।* জ্যোতি বসুর বক্তৃতার সময় পাঁচ হাজার শ্রমিকের মধ্যে ধর্মঘটের স্বপক্ষে অনেকখানি সমর্থন দেখা গেলো। তাঁরা ঘন ঘন হাততালি দিয়ে তাঁর বক্তব্যের প্রতি সমর্থন জানালেন।
[* রেল শ্রমিকদের দলের এলাকা থেকেই ১৯৪৬ সালে জ্যোতি বসু বঙ্গীয় প্রাদেশিক বিধান সভার সদস্য নির্বাচিত হন।[
কিন্তু বক্তৃতা শেষ করে জ্যোতি বসু যখন শ্রমিকদের মতামত জানতে চেয়ে তাঁদেরকে জিজ্ঞেস করলেন তাঁরা ধর্মঘটে যেতে প্রস্তুত আছেন কিনা, তখন কেউ তার কোনো উত্তর দিলেন না। শুধু চারদিকে শোনা যেতে লাগলো অস্ফুট গুঞ্জনধ্বনি চাপা আলোচনা।
লালমনিরহাটের এই রেলশ্রমিকদের মধ্যে প্রায় সকলেই ছিলেন উর্দু ভাষী বিহারী। দেশের সাথে সম্পর্ক একপ্রকার চুকিয়ে দিয়েই তাঁরা এই অঞ্চলে কাজে এসেছিলেন। চাকরী গেলে অথবা ধর্মঘট বেশীদিন চললে তাঁদের দাঁড়াবার কোন জায়গা থাকবে না। কাজেই ধর্মঘটের প্রতি সম্পূর্ণ নৈতিক সমর্থন থাকা সত্ত্বেও এই সব বাস্তব অসুবিধার জন্যে তাঁরা মনস্থির করে নিশ্চিত সিদ্ধান্তে আসতে পারছিলেন না। শ্রমিকদের এই অবস্থা দেখে নেতাদের মধ্যে ও নৈরাশ্য এবং বিভ্রান্তি দেখা দিলো।
এমন সময় সেখানে উপস্থিত সারা ভারত কৃষকসভার সভাপতি বঙ্কিম মুখার্জী সমবেত শ্রমিকদেরকে উদ্দেশ্য করে যা বললেন তার সারমর্ম হলো : ‘আমি জানি, আপনারা সবাই ধর্মঘটের পক্ষে। কিন্তু তা সত্ত্বেও আপনারা ধর্মঘটে যোগ দিতে ইতস্ততঃ করছেন। তার কারণটাও আমরা জানি। আপনারা বাঙলার বাইরের লোক, এখানে আপনাদের এমন কোন আত্মীয়-স্বজন বা বন্ধু-বান্ধব নেই যাঁরা ধর্মঘট চলার সময় আপনাদের আশ্রয় দিতে পারে বা কোন রকম সাহায্য করতে পারে। ধর্মঘটের সময় আপনাদের খাওয়া-দাওয়া কেমন করে চলবে, এই নিয়েই তো আপনাদের দুশ্চিন্তা? আপনারা বলুন আমি ঠিক বলছি কিনা।’
বঙ্কিম মুখার্জীর এই কথার পর শ্রমিকদের পক্ষে থেকে একজন তাঁর বক্তব্য সমর্থন করে বললেন যে, ধর্মঘট তাঁরা চান। তবে তাঁরা বাইরের মানুষ বলে তাঁদের মস্ত অসুবিধা। অন্যান্য শ্রমিকরাও এই বক্তব্যের প্রতিধ্বনি করলেন।
এর পর বঙ্কিম মুখার্জী তাঁদেরকে জিজ্ঞেস করলেন যে, ধর্মঘট চলাকালে তাঁরা যদি শ্রমিকদের খাওয়া-দাওয়ার ভার নেন তাহলে তাঁরা ধর্মঘটে রাজী আছেন কিনা। উত্তরে শ্রমিকরা নিজেদের রিজার্ভ ফান্ডের স্বল্পতা ইত্যাদির কথা উল্লেখ করে সেই প্রস্তাবের কার্যকারিতা সম্পর্কে সন্দেহ প্রকাশ করলেও খাওয়া-দাওয়ার ব্যবস্থা হলে ধর্মঘটে তাঁরা যাবেন বলে জানিয়ে দিলেন।
শ্রমিকদের এই সিদ্ধান্তের পর বঙ্কিম মুখার্জী সমবেত পনেরো হাজার কৃষকদেরকে উদ্দেশ্য করে বললেন, ‘কৃষক ভাইসব, আমি আপনাদের পক্ষ থেকে শ্রমিক ভাইদের ওয়াদা দিচ্ছি যে, রেল ধর্মঘট যতদিন চলবে ততদিন আমরা আমাদের ধর্মঘটী শ্রমিক ভাইদের ডাল- ভাত যুগিয়ে চলবো। বলুন, আপনারা এই ওয়াদা রক্ষা করে চলতে প্রস্তুত আছেন তো?’ নিজেদের নেতার এই আহ্বানে জঙ্গী কৃষকরা সঙ্গে সঙ্গে বিপুল উৎসাহে সাড়া দিলেন তাঁরা ঘোষণা করলেন যতদিন তাঁরা নিজেরা খেতে পাবেন ততদিন ধর্মঘটী শ্রমিক ভাইদের খাওয়া-দাওয়ার কোন অসুবিধা হবে না।
এরপর কৃষক-শ্রমিকদের মিলিত কণ্ঠে আওয়াজ উঠলো – ‘দুনিয়ার মজুর-চাষী এক হও’। রেল শ্রমিকরা ধর্মঘটের সিদ্ধান্ত গ্রহণ করলেন। সম্মেলন সাফল্যমণ্ডিত হলো।
এভাবেই তেভাগার লড়াইয়ের বীর বাঙলাভাষী কৃষকরা নিজেদের সংগ্রামের সাথে এক করে দিলেন উর্দুভাষী বিহারী শ্রমিকদের ধর্মঘট আন্দোলনকে। জাতি, ধর্ম, বর্ণ এবং ভাষার বেড়াজাল ছিন্ন করে তাঁরা এক গৌরবময় অধ্যায় রচনা করলেন সত্যিকার কৃষক-শ্রমিক ঐক্যের, তাঁদের আন্তর্জাতিকতাবাদের।[৪১]
তেভাগার লড়াই ছিলো হিন্দু-মুসলমান জমিদার-জোতদারের বিরুদ্ধে হিন্দু-মুসলমান ভাগচাষী এবং অন্যান্য নিপীড়িত কৃষকদের মিলিত সংগ্রাম। কিন্তু কৃষকদের এই মিলিত সংগ্রামের যারা শত্রু সেই জমিদার-জোতদাররা কৃষকদের মধ্যে বিভেদ সৃষ্টির নানা চক্রান্তের মধ্যে সাম্প্রদায়িকতাকে একটা প্রধান অস্ত্র হিসেবে ব্যবহার করতে চেষ্টা করেছিলো। বাঙলাদেশে কৃষক সমাজের সামাজিক বিন্যাসই জমিদার, জোতদার, পুলিশ, আমলা প্রভৃতিকে এই অস্ত্র ব্যবহারের অনেকখানি সুযোগ করে দিয়েছিলো।
এ সম্পর্কে ‘কৃষকসভার গতি ও বিকাশ’ নামে ১৯৪৩ সালের একটি লেখায় কৃষকসভার অন্যতম নেতা মনসুর হাবিব বলেন:
বাংলায় শ্রেণীবিরোধের প্রধান ক্ষেত্র জমিদার ও কৃষক, মহাজন ও খাতক। অনেক ক্ষেত্রে জমিদার-মহাজন এবং কৃষক-খাতক মিলে গিয়ে দুটি মাত্র বিরোধী শ্রেণী হয়ে পড়ে। জমিদার ও মহাজনদের মধ্যে হিন্দুদের সংখ্যা খুব বেশী, কৃষক ও খাতকের মধ্যে মুসলমান খুব বেশী। তার ফলে শ্রেণীবিরোধের মধ্যে সাম্প্রদায়িক রূপ ফুটে বেরোয়। তাই ‘শ্রেণীবিরোধ ও শ্রেণী দাবীকে সাম্প্রদায়িক বিরোধ ও সাম্প্রদায়িক দাবী বলে’ প্রচার করা হয়।
ইংরাজী শিক্ষা ও চাকরীর বিষয় নিয়ে হিন্দু ও মুসলমান মধ্য শ্রেণীর ভিতরও সাম্প্রদায়িকতা খুব ছড়িয়ে গেছে।
হিন্দু-মুসলমান সাম্প্রদায়িকতার প্রধান ক্ষেত্র মধ্যশ্রেণী। প্রধান কারণ:
১. কালচার বা কৃষ্টির দিক দিয়ে মুসলমান মধ্যশ্রেণী এখনো অনেকটা ফিউডাল অবস্থার মধ্যে রয়ে গেছে, হিন্দু মধ্যশ্রেণী (বর্ণ হিন্দু) অনেকটা বুর্জোয়া অবস্থার মধ্যে এসে পড়েছে। তাই তাদের মধ্যে কৃষ্টিগত বিরোধ।
২. শিক্ষা ও আর্থিক অবস্থার (চাকরি, পেশা ও বৃত্তি) দিক থেকে এবং ক্রমে রাজনীতিক ক্ষমতা ভাগাভাগি নিয়ে হিন্দু ও মুসলমান মধ্যশ্রেণীর ভিতর তফাৎ ও বিরোধ আছে। এই বিরোধ অশিক্ষিত মুসলমান কৃষক ও অশিক্ষিত নিচু বর্ণের হিন্দু কৃষকদের মধ্যে নাই। জমিদার-কৃষক বা মহাজন-খাতক বিরোধ নিতান্তই শ্রেণীবিরোধ। এই বিরোধকে ধর্মের নামে কাজে লাগানো সহজ। মধ্যশ্রেণী তাকে কাজে লাগায়।[৪২]
বাঙলাদেশে তেভাগা আন্দোলনের সূচনা থেকে শেষ পর্যায় পর্যন্ত কয়েক বৎসরই ছিলো মধ্যবিত্ত হিন্দু-মুসলমানের মধ্যে সাম্প্রদায়িক তিক্ততা, বিদ্বেষ ও দাঙ্গা-হাঙ্গামার এক চরম পর্যায়। কিন্তু এখানে লক্ষণীয় বিষয় এই যে, তেভাগা আন্দোলন দমনের ক্ষেত্রে হিন্দু-মুসলমান মধ্যশ্রেণী মিলিতভাবে পরস্পরের সাথে একজোট হয়ে চক্রান্তে নেমেছিলো। সাম্প্রদায়িক ভেদনীতিকে তারা কৃষক আন্দোলন দমনের মাধ্যমে যৌথভাবে নিজেদের শ্রেণীস্বার্থ উদ্ধারের কাজে ব্যবহার করতে চেয়েছিলো।
এই উদ্দেশ্যে কংগ্রেস-লীগ উভয় প্রতিষ্ঠানের দক্ষিণপন্থী মুখপাত্রেরা তেভাগা দাবীকে সাম্প্রদায়িক দাবী বলে সুবিধেমতো চিহ্নিত করছিলেন। মুসলমান জোতদাররা হিন্দু কৃষকদের বিরুদ্ধে মুসলমান কৃষকদের এবং হিন্দু জোতদাররা মুসলমান কৃষকদের বিরুদ্ধে হিন্দু কৃষকদের উত্তেজিত করে সাম্প্রদায়িক বিভেদ ও দাঙ্গার পথে চালনা করার উদ্যোগ নিয়েছিলেন। কিন্তু কৃষকরা শহরাঞ্চলে সাম্প্রদায়িক হানাহানির সেই শীর্ষ পর্যায়েও নিজেদের সাম্প্রদায়িক ঐক্য বজায় রাখতে প্রায় সর্বক্ষেত্রেই সমর্থ হয়েছিলেন। তেভাগা আন্দোলনে জমিদার-জোতদারদের বিরুদ্ধে মিলিত সংগ্রামের মাধ্যমেই তাঁরা সক্ষম হয়েছিলেন বাঙলাদেশের বিস্তৃত গ্রামাঞ্চলে হিন্দু-মুসলমানের সাম্প্রদায়িক সম্প্রীতি বজায় রাখতে। এই সম্পর্কে তৎকালীন কৃষক নেতা কৃষ্ণবিনোদ রায় বলেছেন:
কথা উঠিয়াছে, তে-ভাগার দাবী সাম্প্রদায়িক দাবী; তে-ভাগার বা অন্যান্য লড়াই চালাইলে সাম্প্রদায়িক দাঙ্গা বাধিবে। ঘটনা ও ইতিহাস ইহাকে একেবারে মিথ্যা প্রমাণ করিয়াছে 1 তিন মাস দাঙ্গার আতংক অক্টোপাসের মতো বাংলাকে ঘিরিয়া রাখিয়াছিল, আজ তে- ভাগা লড়াই দাঙ্গাকে ঝাঁটাইয়া বিদায় করিয়াছে। হিন্দু-মুসলমান জোতদার হিন্দু-মুসলিম চাষীর বিরুদ্ধে মিলিয়াছে, হিন্দু-মুসলমান পুলিশ ও আমলারা একযোগে হিন্দু-মুসলমান কৃষককে গ্রেফতার করিতেছে। লীগ নেতা মাওলানা আব্দুল্লাহিল বাকী ও কংগ্রেস নেতা শ্রীযুক্ত নিশীথনাথ কুণ্ডু দিনাজপুরে, লীগ নেতা মওলভী গিয়াসউদ্দীন পাঠান ও কংগ্রেস নেতা শ্রীযুক্ত মনোরঞ্জন ধর ময়মনসিংহে, লীগ নেতা আব্দুল জলিল ও কংগ্রেস নেতা শ্রীযুক্ত জ্যোতিষ চক্রবর্তী যশোহরে একেযোগে তে-ভাগার বিরোধিতা করিতেছেন, লীগ ও কংগ্রেসের নওজোয়ানের দল অনেক হিন্দু-মুসলমান কৃষকের পাশে আসিয়া দাঁড়াইয়াছেন। তেভাগার লড়াই এবং কৃষকের অন্যান্য সংগ্রাম দুর্ভিক্ষ বিধ্বস্ত দাঙ্গা জর্জরিত মৃতপ্রায় বাংলাদেশে নূতন বাংলার বুনিয়াদ রচনা করিতেছে।[৪৩]
কৃষ্ণবিনোদ রায়ের এই দাবী মিথ্যা ছিলো না। তেভাগার লড়াইয়ের সময় কৃষকদের দাঙ্গা প্রতিরোধের অসংখ্য ঘটনাই তার প্রমাণ
তেভাগা লড়াইয়ের শহীদ তগনারায়ণের হত্যার প্রতিবাদে ডিমলা ইউনিয়ন থেকে কৃষকদের যে মিছিল নীলফামারী শহরে উপস্থিত হয়েছিলো সেটি সেদিন যেভাবে হিন্দু-মুসলমানের রক্তক্ষয়ী দাঙ্গা প্রতিরোধ করে গ্রামের কৃষক এবং শহরের মধ্যবিত্তের মধ্যে নোতুন চেতনার সৃষ্টি করেছিলো তা বাঙলাদেশের গণতান্ত্রিক আন্দোলনের ইতিহাসের এক গৌরবোজ্জ্বল ঘটনা।[৪৪]
কৃষকদের প্রতিবাদ মিছিল যখন নীলফামারীর পথে ডোমারে গিয়ে পৌছালো তখন সন্ধ্যা হয়ে গেছে। কিন্তু কোন অসুবিধা হলো না। কারণ কৃষকের বিরাট মিছিলটি সারা অঞ্চলে এতো উৎসাহ-উদ্দীপনা এবং চাঞ্চল্য সৃষ্টি করেছিলো যে, স্থানীয় লোকেরাই এগিয়ে এসে কৃষকদের খাওয়ার ব্যবস্থা করেছিলেন।
ডোমারে মিছিলটি অবস্থানকালেই সেখানে খবর এসে পৌঁছালো যে, সৈয়দপুরে হিন্দু- মুসলমানদের দাঙ্গা শুরু হয়ে গেছে, অনেকে হতাহত হয়েছে এবং দাঙ্গা নীলফামারীসহ সর্বত্র ছড়িয়ে পড়ার প্রবল আশংকা দেখা দিয়েছে। হিন্দু-মুসলমান কৃষকের সেই মিলিত সংগ্রাম এবং শহীদ তগনারায়ণের হত্যার প্রতিবাদে তাঁদের সেই জঙ্গী মিছিলের উদ্দেশ্য দাঙ্গার মুখে পড়ে ব্যাহত ও ব্যর্থ হওয়ার সম্ভাবনা দেখা দিলো। কিন্তু কৃষক কর্মীরা সেই জটিল পরিস্থিতির সামনে ভেঙ্গে পড়লেন না। তাঁরা তৎক্ষণাৎ দাঙ্গাকে প্রতিরোধ করতে এগিয়ে গেলেন। সমবেত কৃষকদের তাঁরা বোঝালেন দাঙ্গার অর্থ কৃষকসভা ধ্বংস হওয়া, তেভাগা আন্দোলন ধ্বংস হওয়া, কৃষকদের ওপর জোতদারী-মহাজনী নির্যাতন টিকিয়ে রাখতে সাহায্য করা। কৃষকরাও অনেক রাত্রি পর্যন্ত আলাপ-আলোচনা করে স্থির করলেন যে, নীলফামারী গিয়ে দাঙ্গাকে তাঁরা প্রতিরোধ করবেনই। পরদিন সকাল থেকে মিছিলটি এগিয়ে চললো নীলফামারীর দিকে।
এই সময় নীলফামারীতে দারুণ ভয়, আতংক এবং উত্তেজনা বিরাজ করছিলো। বিশেষ করে সৈয়দপুরে নিহত ব্যক্তিদের লাশ যখন সেখানকার হাতপাতালে ট্রাকে করে নিয়ে আসা হলো তখন সেই উত্তেজনা আরও বেড়ে উঠলো। যারা দাঙ্গা বাধাবার চেষ্টা করছিলো তারাও অধিকতর উৎসাহের সাথে সুযোগের সদ্ব্যবহার করতে ত্রুটি রাখলো না।
কিন্তু দাঙ্গার এই অবস্থা বিকেলের দিকে সম্পূর্ণভাবে পরিবর্তিত হয়ে গেলো। দূর থেকে কৃষকদের মিছিলটি দেখে প্রথমে শহরের লোকে ঐ এলো, ঐ এলো রব তুলে আতংকে দিশাহারা হওয়ার উপক্রম করলো। হিন্দুরা মনে করলো মুসলমানরা আসছে, মুসলমানরা মনে করলো হিন্দুরা আসছে! চারদিকে ছুটোছুটি পড়ে দোকানপাট সমস্ত বন্ধ হয়ে গেলো! এমন সময় কয়েকজন প্রত্যক্ষদর্শী দৌড়ে এসে শহরে খরব দিলো যে, যারা আসছে তারা দাঙ্গাবাজ নয়। তারা কৃষক সমিতির লোক, লাল ঝাণ্ডা তাদের হাতে। লাল ঝাণ্ডার যারা ঘোর শত্রু তারাও জানতো যে, লাল ঝাণ্ডাধারীরা আর যাই করুক দাঙ্গা বাধায় না। কাজেই নীলফামারী শহরের শান্তিপ্রিয় হিন্দু-মুসলমান জনগণ তৎক্ষণাৎ আশ্বস্ত হলেন। মিছিল ধীরে ধীরে শহরে প্রবেশ করলো। তেভাগার সৈনিক তগনারায়ণ হত্যার প্রতিবাদ মিছিল থেকে আওয়াজ উঠলো, ‘দাঙ্গাবাজরা নিপাত পাক’, ‘কৃষক সমিতি জিন্দাবাদ।’
মিছিলটি শহরে পৌঁছনোর পর নীলফামারীতে সাম্প্রদায়িক দাঙ্গা পরিস্থিতির দ্রুত উন্নতি হলো। শহরের লোকেরা দলে দলে এগিয়ে এসে তাঁদেকে অভ্যর্থনা জানালেন।
শহরের লোকদের থেকেই কৃষক কর্মীরা জানতে পারলেন যে, ডিমলা থানা এলাকায় কোন কোন নামজাদা জোতদারদের মধ্যে অনেকে গ্রাম পরিত্যাগ করে সৈয়দপুরের কাছেই আশ্ৰয় নিয়েছে এবং দাঙ্গা বাধানোর ক্ষেত্রে তাদেরও কিছুটা হাত আছে।
কৃষকদের মিছিল শহর প্রদক্ষিণ করার পর তাঁরা কৃষক সমিতির পক্ষ থেকে এক জনসভার আহ্বান দিলেন। সেই জনসভায় শহরবাসীরা যোগ দিলেন দারুণ উৎসাহের সাথে। গ্রাম ও শহরবাসী কৃষক ও মধ্যবিত্তের সেই মিলিত সভায় কৃষক নেতা দীনেশ লাহিড়ী বক্তৃতা দিয়ে তেভাগা আন্দোলনের উদ্দেশ্য, জোতদারদের নির্যাতন এবং তগনারায়ণ হত্যার কাহিনী বর্ণনা করলেন। জোতদাররা নিজেদের শ্রেণীগত স্বার্থ রক্ষার জন্যে কিভাবে কৃষকদের মধ্যে সাম্প্রদায়িক এবং অন্যান্য বিভেদ সৃষ্টি করতে অহরহ চেষ্টা চালাচ্ছে সে বিষয়ে তিনি বিস্তারিতভাবে বললেন। এরপর তিনি আহ্বান জানালেন শোষক শ্রেণীর দ্বারা প্ররোচিত সাম্প্রদায়িক হানাহানি বন্ধ করে তাদের ওপর চরম আঘাত হানতে। কৃষকরা নিজেদের লাঠি উঁচু করে শপথ নিলেন দাঙ্গাবাজ জোতদারদের চক্রান্তের ফলে একজনের প্রাণহানি হলেও তাঁরা জোতদারদের মাথা নেবেন।
ঢাকা জেলার বিক্রমপুর এলাকায় কুকুটিয়া ইউনিয়ন কৃষক সমিতির দাঙ্গা প্রতিরোধও এক্ষেত্রে উল্লেখযোগ্য। কুকুটিয়ার পার্শ্ববর্তী তন্তর ও শিংপাড়া এই দুই ইউনিয়নের সাম্প্রদায়িক পরিস্থিতির খুবই অবনতি ঘটে। সেখানে হিন্দু-মুসলমান দুই সম্প্রদায়ের লোকরাই অস্ত্রশস্ত্র নিয়ে দাঙ্গার জন্য প্রস্তুত হতে থাকে। শুধু তাই নয়, এই দুটি গ্রাম থেকে লোকজন গিয়ে কুকুটিয়ার কৃষকদেরকেও দাঙ্গায় প্ররোচিত করতে উদ্যোগ নেয়।
এই অবস্থায় স্থানীয় কৃষক নেতা শাহেদ আলী গ্রামে গ্রামে ঘুরে কৃষক কর্মীদের সাথে আলাপ- আলোচনা করেন এবং তাদেরকে নিয়ে একটা বড় বৈঠক ডাকেন। এই বৈঠকে সাধারণ কৃষক কর্মীরা সিদ্ধান্ত করেন যে, দাঙ্গা তেভাগার ক্ষতি করবে। তেভাগার শত্রুরাই দাঙ্গা সৃষ্টি করছে। দাঙ্গায় গরীবেরই সর্বনাশ হবে। এ দাঙ্গা কিছুতেই ঘটতে দেওয়া যায় না।
গ্রামে গ্রামে ঘুরে এই ধরনের সভা বৈঠকের মাধ্যমে সেখানকার স্থানীয় কৃষক নেতা ও কর্মীরা কৃষকদের মধ্যে দাঙ্গা-বিরোধী মনোভাবকে জোরদার করেন এবং শেষ পর্যন্ত দাঙ্গা রোধ করতে তাঁরা সমর্থ হন। শিংপাড়া খালের দুই পাড়ে শত শত হিন্দু-মুসলমান যখন দাঙ্গার জন্যে পরস্পরের ওপর ঝাঁপিয়ে পড়ার উদ্যোগ করছিলেন তখন কৃষক কর্মীরা দুর্দান্ত সাহসের সাথে তাদের মধ্যে গিয়ে উপস্থিত হন এবং নিজেদের জীবন বিপন্ন করে আলোপ- আলোচনার মাধ্যমে দুই পক্ষকেই নিরস্ত্র ও নিরস্ত করেন।[৪৫]
১৯৪৬ সালে নোয়াখালী দাঙ্গার সময় পার্শ্ববর্তী এলাকা কুমিল্লার গ্রামাঞ্চলে দাঙ্গা প্রতিরোধের ক্ষেত্রে কৃষক নেতা এরাদাতউল্লাহর নেতৃত্বে কৃষকরা যে প্রতিরোধ আন্দোলন গড়ে তুলেছিলেন সেটা ছিলো ঐ অঞ্চলের বৃহত্তর কৃষক প্রতিরোধ আন্দোলন এবং কৃষক সভার সংগ্রামের ইতিহাসে অন্যতম গৌরবময় অধ্যায়।
ঢাকা জেলার রায়পুরা থানার রহিমাবাদ গ্রামে একবার দাঙ্গা বন্ধ করতে গিয়ে কৃষকরা যে প্রচেষ্টা নিয়েছিলেন প্রকৃতপক্ষে তার ফলেই সেখানে কৃষকসভা গড়ে ওঠে এবং তার নেতৃত্বেই কৃষকরা সংগঠিতভাবে অনেক আন্দোলন চালান।[৪৬]
শুধু এই দুই ক্ষেত্রেই নয়। অসংখ্য জায়গায় কৃষকদের দাঙ্গা প্রতিরোধ বাঙলাদেশের গণতান্ত্রিক আন্দোলনের ক্ষেত্রে একটা উল্লেখযোগ্য স্থান অধিকার করে আছে।
তেভাগা আন্দোলনের সময় জমিদার-জোতদাররা মধ্যশ্রেণীর সাথে কৃষকদের দ্বন্দ্ব সৃষ্টি এবং ক্ষেত্রবিশেষে তাকে বাড়িয়ে তোলার অনেক চেষ্টা করে। মধ্যবিত্তের স্বার্থ তেভাগার দ্বারা কিছুটা ক্ষুণ্ণ হওয়ার সম্ভাবনার ফলে জোতদারদের এই প্রচেষ্টা অনেক ক্ষেত্রে সফল হয়।
কৃষক ও মধ্যবিত্তের সম্পর্ককে তিক্ত ও শত্রুতামূলক করার জোতদারী অপচেষ্টার বিরুদ্ধে কৃষকসভার কর্মীরাও উদ্যোগ নেন। তাঁরা দেখাতে চেষ্টা করেন যে, আধির পরিবর্তে তেভাগা হলে বিঘা প্রতি প্রায় এক মণ ধান তাঁরা কম পাবেন, কিন্তু তাতে তাঁদের তেমন আর্থিক ক্ষতি হওয়ার সম্ভাবনা কম। অন্যান্য পেশা ও কাজকর্মে রত অধিকাংশ মধ্যবিত্তের জমির পরিমাণ দশ বিঘার বেশী হয় না। কাজেই তেভাগার ফলে বৎসরে তাঁদের ক্ষতি মাত্র দশ মণ অর্থাৎ তৎকালীন বাজার দর অনুসারে ৬০ অথবা ৬৫ টাকা। এতে তাঁদের তেমন কিছু এসে যায় না। কিন্তু জোতদারদের জমিসহ মধ্যবিত্তের জমিগুলি যদি তেভাগার আওতার মধ্যে আসে তাহলে জোতদারদের-চোরাকারবারীদের কুক্ষিমুক্ত হয়ে বাজারে অবাধ ধান- চাল সরবরাহের ফলে চালের মূল্যসহ অন্যান্য জিনিসপত্রের মূল্যহ্রাস পেতে বাধ্য। এই মূল্য হ্রাসের ফলে বৎসরে ৬৫ টাকার ক্ষতির তুলনায় তাঁদের লাভবান হওয়ার সম্ভাবনাই বেশী।
মধ্যশ্রেণীর মধ্যে যাঁরা জীবিকার জন্যে জমির ওপর একান্তভাবে নির্ভরশীল তাঁদের ক্ষেত্রে কৃষকরা নিজেরাই উদ্যোগী হয়ে তেভাগার পরিবর্তে আধির ব্যবস্থা করতে এগিয়ে এসেছেন এমন দৃষ্টান্তও বিরল নয়। বিধবা মহিলাদের ক্ষেত্রে তাদের নিজেদেরকেই বিশেষভাবে এই সমস্ত বিবেচনা করতে প্রায়ই দেখা গেছে।[৪৭]
এ প্রসঙ্গে কৃষক নেতা জিতেন ঘোষ একটা বিশেষ উদাহরণ উল্লেখ করেছেন:
কৃষক কর্মীদের বৈঠকে তেভাগা নিয়ে আলোচনার সময় ‘সর্বস্তরে তে-ভাগা চালু করো কৃষক সভার এই প্রস্তাবে স্থানীয় কৃষক নেতৃবৃন্দ ঘোর আপত্তি জানালেন। তারা বললেন, ‘এ হয় না। এই ইউনিয়নে এমন কয়েকজন বিধবা আছেন যাঁদের এই জমির ফসলের উপরই জীবিকা নির্ভর করে। জমি বর্গা দিয়েই তাঁরা খেয়ে আছেন। তাঁদের জমিতে তে- ভাগা অর্থ তাদের ভাতে মারা। এ অসম্ভব। এ হয় না। এ কৃষকসভার নীতি হতে পারে না। তাঁদেরকে অর্ধেক দিতে হবে।’ অনেক আলোচনা, তর্ক-বিতর্কের পর স্থানীয় কৃষক নেতৃবর্গের প্রস্তাবই সভায় গৃহীত হলো।
কৃষকরা মাথায় বসে ঐ তিনজন বিধবার প্রাপ্য ধান তাঁদের বাড়ি পৌছিয়ে দিলেন। এ কাজের ফলে আশাতীত মঙ্গল হলো।
কেবল ঐ বিধবা পরিবার তিনটিই নয়, তাঁদের কয়েক ঘর আত্মীয়-স্বজনও কৃষকসভার সমর্থক হয়ে তার দাবীর স্বীকৃতি দিলেন। জমিদারদের অনেক ষড়যন্ত্রই তাঁরা ফাঁস করে দিলেন। কৃষকদের এই কাজ জমিদারদের মধ্যে শুরুতেই ভাঙ্গন এনে দিয়েছিলো।[৪৮]
মধ্যবিত্তদের সাথে কৃষকদের যে কোন মৌলিক স্বার্থগত বিরোধ নেই উপরন্তু তারা উভয়েই যে জোতদার, মহাজন, সরকারী আমলা এবং সাম্রাজ্যবাদের দ্বারা সমানভাবে শোষিত, এ কথা কৃষকসভার পক্ষ থেকে প্রচার করা হয়। অফিসের কেরানী, ছোট দোকানদার, এমনকি জমিদারদের অল্প বেতনভোগী নায়েব— গোমস্তারা পর্যন্ত কিভাবে এই শোষণের দ্বারা অহরহ জর্জরিত হচ্ছে কৃষকসভার কর্মীরা তারও অনেক দৃষ্টান্ত দিয়ে মধ্যবিত্তের তেভাগা আন্দোলনের প্রতি সহানুভূতিসম্পন্ন করে তোলার চেষ্টা করেন এবং তাদেরকে অনেক ক্ষেত্রে আন্দোলনের পথে টেনে আনতেও সক্ষম হন।
বস্তুতঃপক্ষে বাঙলাদেশের বিশ লক্ষ একর আবাদী জমি এই সময় ছিলো পাঁচ লক্ষ সত্তর হাজার মধ্যবিত্ত পরিবারের হাতে। কিন্তু সেই জায়গায় মুষ্টিমেয় জমিদার-জোতদারদের হাতে ছিলো প্রায় এক কোটি একর।[৪৯] সেই হিসেবে কৃষকদের প্রকৃত শত্রু ছিলো মুষ্টিমেয় জমিদার, জোতদার লক্ষ লক্ষ মধ্যবিত্ত পরিবার নয়। এ জন্যেই কৃষকসভা ধ্বনি তুলেছিলো: মধ্যবিত্তের প্রকৃত শত্রু কৃষক নয়, শত্রু হলো বড় জমিদার-জোতদার, আমলাতন্ত্র ও সাম্রাজ্যবাদ।[৫০]
কৃষকসভার নেতৃত্বে বাঙলাদেশে তেভাগা আন্দোলন বিস্তৃত গ্রামাঞ্চলে যখন এক নোতুন রাজনৈতিক চেতনার উন্মেষ ঘটাতে শুরু করেছে, তেভাগার আন্দোলন যখন প্রকৃতপক্ষে পরিণত হয়েছে জমিদার-জোতদার, সরকারী আমলা ও পুলিশের সশস্ত্র হামলার বিরুদ্ধে কৃষকদের সশস্ত্র প্রতিরোধ, তেভাগা সংগ্রাম যখন তার সর্বোচ্চ শিখরে তখন মুসলিম লীগ সরকার ১৯৪৭-এর ২১শে জানুয়ারী তারিখে জনসাধারণের অবগতির জন্যে ‘বঙ্গীয় বর্গাদার সাময়িক নিয়ন্ত্রণ ‘বিল’ (১৯৪৭) নামে একটি বিল প্রকাশ করেন। বিলটির সংক্ষিপ্ত বিবরণ[৫১] নীচে দেওয়া গেল :
১. বাংলার বর্গাদার দ্বারা জমি চাষ ব্যবস্থা নিয়ন্ত্রণের জন্য সাময়িক ব্যবস্থা হিসেবে আইন করা হইতেছে। ইহা বঙ্গীয় বর্গাদার সাময়িক নিয়ন্ত্রণ আইন (১৯৪৭ সাল) নামে অভিহিত হইবে।[১৮৮৫ সালের বঙ্গীয় প্রজাস্বত্ব আইন বাংলার যে সকল অঞ্চলে প্রযোজ্য, ইহাও সেই সকল অঞ্চলে প্রযোজ্য হইবে এবং আগামী ১৯৪৯ সালের ১৪ই এপ্রিল পর্যন্ত ইহা বলবৎ থাকিবে।
২. এই আইনে ‘কৃষি বৎসর’ বলিতে ১লা বৈশাখ হইতে যে বাঙলা বৎসর আরম্ভ হয়, তাহাই বুঝাইবে।
শস্যের একটা অংশ দিবার শর্তে যে ব্যক্তি ‘আধি’, ‘বর্গা’ বা ভাগ’ নামে সাধারণতঃ পরিচিত ব্যবস্থায় অপরের জমি চাষ করে, তাহাকে ‘বর্গাদার’ বলা হইবে। ‘কালেক্টর’ বলিতে আইনানুযায়ী কালেক্টরের সমস্ত বা কোন কাজ করিবার জন্য প্রাদেশিক গভর্ণমেন্ট কর্তৃক নিযুক্ত যে কোন অফিসারও বুঝাইবে।
‘মালিক’ বলিতে বর্গাদার যাহার জমি চাষ করে তাহাকে বুঝাইবে।
৩. ১৯৪৭ সালের ২২শে জানুয়ারী তারিখে বা ঐ তারিখের অব্যবহিত পূর্বেকার চাষের মরশুমে কোন ব্যক্তি যদি বর্গাদার হিসাবে কোন জমি চাষ করিয়া থাকে, তাহা হইলে লিখিত বা অলিখিত অন্যরূপ কোন চুক্তি থাকা সত্ত্বেও আগামী ১৯৪৭ সালের ১৭ই এপ্রিল তারিখ পর্যন্ত ঐ জমি চাষ করার অধিকার তাহার থাকিবে এবং ঐ তারিখের পূর্বে জমির মালিক ৫ ধারায় বর্ণিত কারণ ব্যতীত নিজে জমির চাষ করিতে বা অন্যভাবে হস্তক্ষেপ করিতে পারিবেন না।
৪. ১৯৪৭ সালের ২২শে জানুয়ারী তারিখে বা তাহার অব্যবহিত পূর্ববর্তী চাষের মরশুমে বর্গাদার হিসাবে জমির চাষ করিয়াছে, এইরূপ কোন ব্যক্তিকে যদি জমির মালিক চাষে বাধা দেয়, তাহা হইলে সেই ব্যক্তি কালেক্টরের নিকট আবেদন করিতে পারিবে এবং কালেক্টর আবশ্যক মতো তদন্ত করিয়া যদি দেখেন যে, এই ব্যক্তি বর্গাদার হিসেবে ঐ তারিখে বা তাহার অব্যবহিত পূর্ববর্তী চাষের মরশুমে চাষ করিয়াছে তাহা হইলে বর্গাদারকে জমি চাষ করিতে দিবার জন্য তিনি মালিকের ওপর নোটিশ জারি করিতে পারিবেন।
মালিকের উপর নোটিশ জারির পরও বর্গাদার যদি কালেক্টরকে জানায় যে, মালিক তাহাকে জমি চাষ করিতে দিতেছে না, তাহা হইলে কালেক্টর আবশ্যক হইলে আরও তদন্ত করিবেন এবং যদি দেখেন যে, মালিক বর্গাদারকে চাষ করিতে দেন নাই, তাহা হইলে তিনি বর্গাদারকে নগদ ক্ষতিপূরণ দিবার জন্য মালিকের ওপর লিখিত আদেশ জারি করিতে পারিবেন, তবে জমি চাষে বাধাপ্রাপ্ত না হইলে বর্গাদার এই আইন অনুসারে ফসলের যে অংশ পাইত, ক্ষতিপূরণের পরিমাণ তাহার মূল্যের দ্বিগুণের অধিক হইবে না।
৫. জমির মালিকের লিখিত আবেদনক্রমে কালেক্টর নিম্নলিখিত কারণসমূহের যে কোন কারণে আবশ্যক তদন্তের পর বর্গাদারকে জমি চাষ বন্ধ করিবার জন্য আদেশ দিতে পারিবেন, –
ক) জমির মালিক নিজে বা তাহার পরিবারের লোকদের সাহায্যে জমি চাষ করিতে চাহেন;
(খ) বর্গাদার জমির অপব্যবহার করিয়াছে;
(গ) বর্গাদার উপযুক্তভাবে জমি চাষ করে নাই অথবা
(ঘ) বর্গাদার এই আইন অনুযায়ী জমিতে উৎপন্ন ফসলের অংশ মালিককে দেয় নাই। জমি ছাড়িয়া দিবার জন্য নোটিশ জারি হইবার পর বর্গাদার যদি সঙ্গে সঙ্গে তদনুযায়ী কাজ না করে, তাহা হইলে মালিকের আবেদনক্রমে কালেক্টর নোটিশ কার্যকরী করার জন্য যেরূপ ব্যবস্থা অবলম্বন উপযুক্ত বিবেচনা করিবেন, সেইরূপ ব্যবস্থা অবলম্বনের আদেশ দিবেন। ফসলের অংশ না দেওয়ার জন্য জমি ছাড়িয়া দেওয়ার আদেশ দেওয়া হইলে আদেশের তারিখ হইতে ৩০ দিনের মধ্যে বর্গাদার যদি মালিককে ফসলের প্রাপ্য অংশ বা কালেক্টরের নির্ধারিত ক্ষতিপূরণ দেয়, তাহা হইলে বর্গাদারের বিরুদ্ধে এই ধারা অনুযায়ী কোন ব্যবস্থা অবলম্বিত হইবে না।
৬. যেরূপ আইন বা যুক্তিই থাকুক না কেন; বর্গাদার জমিতে উৎপন্ন ফসলের নিম্নলিখিত অংশ নিজের জন্য রাখিতে পারিবে, –
(ক) যেখানে মালিক চাষের লাঙ্গল, চাষের জন্য যন্ত্রপাতি ও সার দিবে, সেখানে ফসলের অর্ধাংশ;
(খ) মালিক যেখানে চাষের বলদ, লাঙ্গল, চাষের অন্য যন্ত্রপাতি ও সার দিবে না, সেই ক্ষেত্রে ফসলের দুই-তৃতীয়াংশ।
উপরোক্ত বিলটির মধ্যে তেভাগা আন্দোলনের দুটি প্রধান দাবী চাষের জমিতে ভাগচাষীর দখলীস্বত্ব এবং ফসলের দুই-তৃতীয়াংশ অধিকারকে স্বীকৃতি দেওয়া হয়। কিন্তু জোতদার কর্তৃক বাজে আদায় বন্ধ, বর্গাদারের নিজের খামারে ফসল তোলার অধিকার ইত্যাদি সম্পর্কে বিলটির মধ্যে কোন উল্লেখ নেই। অবশ্য সে উল্লেখ না থাকলেও বিলটিতে প্রধান দুটি দাবীর স্বীকৃতির মাধ্যমে তৎকালীন মুসলিম লীগ সরকার খোলাখুলিভাবে ভাগচাষীদের দাবীর ন্যায্যতাই স্বীকার করেন।
এ প্রসঙ্গে একটি বিষয় এখানে বিশেষভাবে উল্লেখযোগ্য। তেভাগা আন্দোলনের সময় বাঙলাদেশের ঊনিশটি জেলাতে কৃষকরা ব্যাপকভাবে যে সংগ্রাম করে যাচ্ছিলেন এবং তাদের ওপর সুহরাওয়ার্দীর মুসলিম লীগ সরকারের পুলিশ যে দারুণ অমানুষিক নির্যাতন চালিয়ে যাচ্ছিলো সে সম্পর্কে প্রতিবাদ তো দূরের কথা কোন মন্তব্য পর্যন্ত মুসলিম লীগ নেতারা প্রকাশ্যভাবে করেননি। মুসলিম লীগে অপেক্ষাকৃত প্রগতিশীল অংশের মুখপাত্র প্রাদেশিক সম্পাদক আবুল হাশিম পরিচালিত সাপ্তাহিক মিল্লাতে’ ১৯৪৬-এর ২৭শে ডিসেম্বরের সংখ্যায় প্রকাশিত ‘চাষীদের তে-ভাগা দাবী রোধ করা যাইবে না’ শীর্ষক একটি প্রবন্ধ ব্যতীত তে-ভাগা সম্পর্কে অন্য কোন প্রবন্ধ, বিবৃতি, বক্তৃতার বিবরণ, সংবাদ অথবা সম্পাদকীয় প্রকাশিত হয়নি।
এই প্রবন্ধটিতেও তেভাগার দাবীকে সমর্থন করলেও তেভাগা আন্দোলনে সরকারী আমলা ও পুলিশের নির্যাতন সম্পর্কে একটি অক্ষরও লেখা হয়নি। বিনা খেসারতে জমিদারী প্রথা উচ্ছেদের স্বপক্ষে ‘মিল্লাতে একাধিক জোরালো সম্পাদকীয় নিবন্ধ প্রকাশিত হলেও তেভাগা দাবীর সমর্থনে অথবা অসংখ্য কৃষকের নির্মম হত্যার প্রতিবাদে কোন সম্পাদকীয় সেই পত্রিকাটিতে প্রকাশিত হয়নি |
উপরোল্লিখিত বিলটি সর্বসাধারণের অবগতির জন্যে তৎকালীন সুহরাওয়ার্দী মন্ত্রীসভার পক্ষ থেকে প্রকাশিত হলেও সেটি আইনে পরিণত হয়নি। উত্তর বাঙলার প্রভাবশালী মুসলমান জোতদাররা বিলটির বিরুদ্ধে তাদের সর্বশক্তি নিয়োগ করেছিলো এবং মুসলিম লীগ পার্লামেন্টারী পার্টির মধ্যে জোতদার শ্রেণীভুক্ত সদস্যদের প্রবল বিরোধিতার ফলে সেটিকে পরিষদে পেশ করা আর লীগ মন্ত্রিসভার দ্বারা সম্ভব হয়নি।[৫২] সারা বাঙলাদেশ ব্যাপী প্রবল কৃষক আন্দোলনের মুখে মুসলিম লীগের যে অপেক্ষাকৃত প্রগতিশীল অংশের প্রভাবে বিলটি প্রণীত ও প্রকাশিত হয়েছিলো তাঁরাও মুসলমান জোতদারদের বিরোধিতার মুখে সেটা আইনে পরিণত করার ব্যাপারে কোন জোর উদ্যোগ নিতে উৎসাহী হলেন না। কাজেই বিলটি মুসলমান সামন্ত-বুর্জোয়া শ্রেণীর সংগঠন মুসলিম লীগের একটি অংশের ‘সদিচ্ছার’ বাহন হয়েই মুসলিম লীগ পার্লামেন্টারী পার্টির সভায় কবরস্থ হলো।
দিনাজপুর, ময়মনসিংহ, যশোহর, মেদিনীপুর, জলপাইগুড়ি, রংপুর, চব্বিশ পরগণা, খুলনা, হাওড়া, হুগলী, বাঁকুড়া, বীরভূম, মালদা, পাবনা, বগুড়া, ঢাকা, চট্টগ্রাম, নদীয়া এবং ফরিদপুরে।[৫৩] এই জেলাগুলির প্রত্যেকটিতে অবশ্য একই সঙ্গে এবং একইভাবে তেভাগা সংগ্রাম গড়ে ওঠেনি। প্রত্যেক জায়গাতেই প্রথম পর্যায়ে কৃষকসভার নেতৃত্বে নিজেদের দাবীতে কৃষকদের সংঘবদ্ধ হওয়ার কাহিনী অনেকাংশে স্বতন্ত্র। তাঁদের দাবীর মধ্যেও ক্ষেত্রবিশেষে অনেক তারতম্য ছিলো। তেভাগা এবং টংক প্রথার পার্থক্যই এক্ষেত্রে সব থেকে উল্লেখযোগ্য।
কিন্তু এই সব পার্থক্য সত্ত্বেও ১৯৪৬-৪৭-এর ব্যাপক কৃষক আন্দোলন সারা বাঙলাদেশে কৃষকদের মধ্যে এক নবজাগরণ সৃষ্টি করেছিলো। ‘জান দেবো, তবু ধান দেবো না’ এই প্রতিজ্ঞা তাঁদের মনে যে সংগ্রামের অগ্নিশিখা প্রজ্জ্বলিত করেছিলো সেটা পরবর্তী পর্যায়ে তাঁদের চেতনার স্তরকে অনেকখানি এগিয়ে নিয়েছিলো।
নির্যাতিত-নিপীড়িত কৃষকরা তেভাগার লড়াইয়ের ময়দানে নিজেদের শত্রু-মিত্রের ভেদাভেদ, সংগ্রামের সার্বিক চরিত্র এবং স্বাধীনতা অর্জনের মাধ্যমেই যে কৃষক আন্দোলনের সাফল্য সম্ভব এ কথা অনেক ভালোভাবে বুঝতে শিখেছিলেন। এ জন্যে তাঁদের ওপর জমিদারী-জোতদারী নির্যাতন এবং পুলিশ ও সরকারী আমলার মাধ্যমে সাম্রাজ্যবাদী হামলা যত বৃদ্ধি পাচ্ছিলো ততই তাঁরা বেশী করে উদ্দীপ্ত এবং উদ্বুদ্ধ হচ্ছিলেন সাম্রাজ্যবাদ বিরোধী স্বাধীনতা আন্দোলনে।
এ প্রসঙ্গে কৃষ্ণবিনোদ রায় নিজের অভিজ্ঞতা বর্ণনা করতে গিয়ে বলেছেন:
রংপুর জেলার বড়গাছা গ্রামে যাইতেছি। আমাদের দেখিয়া সমিতির লোক বুঝিয়া কৃষক মেয়ে-পুরুষ ভীড় করিয়া আসিল। একটি মেয়ে বলিলেন: ‘পরশু আমরা সফলভাবে হাট হরতাল করিয়াছি।’ আর একজন বলিলেন: ‘ভলান্টিয়ার দল ধান কটিয়া ঘরে তুলিতেছে।’ জিজ্ঞাসা করিলাম: এই সংগ্রাম তোমরা শুরু করিয়াছ কেন? জবাব দিল নন্দ বর্মন: ‘এবার গোটা রংপুর স্বাধীন করিব।’ নিরক্ষর চাষী যে, রংপুরের বাইরে কোনো জায়গার নাম সে শোনে নাই। অপর কৃষক কর্মী গোলাম আজিজ আহমদ সংশোধন করিয়া তাড়াতাড়ি বলিলেন: “শুধু রংপুর নয়, গোটা বাংলা এবার স্বাধীন হইবে।’
এই অপূর্ব চেতনাই এবার বাংলার দুর্ভিক্ষ-বিধ্বস্ত কৃষকদের সাম্রাজ্যবাদের আমলা ও পুলিশের সামনে মুখোমুখি দাঁড় করাইয়া দিয়াছে। শত্রুর দল পিছু হটিতে শুরু করিয়াছে।[৫৪]
তেভাগা আন্দোলন মূলতঃ ছিলো ভাগচাষীদের আন্দোলন। কিন্তু তা সত্ত্বেও এই আন্দোলন যখন কৃষকের সাথে জমিদার, জোতদার ও আমলা পুলিশের লড়াইয়ে পরিণত হলো তখন ভূমিহীন ক্ষেতমজুররাও সেই লড়াইয়ে এগিয়ে এলেন, হাজির হলেন সামনের সারিতে। এই সামনের সারিতে দাঁড়িয়েই দিনাজপুরের ক্ষেতমজুর সমিরউদ্দিন ও শিবরাম ১৯৪৭- এর ৪ঠা জানুয়ারী বিসর্জন দিলেন নিজেদের জীবন।[৫৫] ফসল ভাগের লড়াই দ্রুতগতিতে পরিণত হলো সকল স্তরের নির্যাতিত কৃষকের চিরস্থায়ী বন্দোবস্ত বিরোধী, জমিদারী প্রথা- বিরোধী, সাম্রাজ্যবাদবিরোধী মুক্তি সংগ্রামে। তেভাগার লড়াই এভাবেই একত্রিত, উদ্বুদ্ধ এবং ঐক্যবদ্ধ করতে সমর্থ হলো বাঙলাদেশের কৃষক সমাজের বিরাট এক অংশকে।
কিন্তু তেভাগা আন্দোলনের এই সবলতা সত্ত্বেও তার কয়েকটি দুর্বলতাও এক্ষেত্রে উল্লেখযোগ্য।
কৃষকদের তেভাগার লড়াই মূলতঃ কৃষকসভার নেতৃত্বেই সংগঠিত হয়। বাঙলাদেশের এই কৃষকসভা প্রকৃতপক্ষে ছিলো কমিউনিস্ট পার্টির একটি প্রকাশ্য শ্রেণী সংগঠন। সেই হিসেবে কমিউনিস্ট পার্টির তৎকালীন রণনীতিগত কাঠামোর মধ্যেই তেভাগার লড়াইকেও তাঁরা সীমাবদ্ধ রেখেছিলেন।
ভারতীয় কমিউনিস্ট পার্টি তখন সাধারণ সম্পাদক পূরণচন্দ্র যোশীর নেতৃত্বে কংগ্রেস লীগের সাথে আপোষমূলক রাজনীতিকেই আঁকড়ে ধরেছিলো। সাম্রাজ্যবাদের সাথে আপোষ ও চক্রান্তে লিপ্ত কংগ্রেসে লীগ নেতৃত্বের প্রতি এ দৃষ্টিভঙ্গীর ফলে সাম্রাজ্যবাদ-বিরোধী স্বাধীনতা আন্দোলনে কমিউনিস্ট পার্টি কোন স্বাধীন ভূমিকা গ্রহণ করতে পারেনি। সামন্ত-মুৎসুদ্দী বুর্জোয়া প্রতিষ্ঠান কংগ্রেস লীগকে পুরোপুরিভাবে জাতীয় বুর্জোয়া পার্টি আখ্যায় ভূষিত করে তারা সেই পর্যায়ে তাদের নেতৃত্ব স্বীকার করে স্বাধীনতা আন্দোলনকে জোরদার করার নীতি অবলম্বন করেছিলো। এই উদ্দেশ্যে যোশী ধ্বনি তুলেছিলেন, ‘কংগ্রেস লীগ এক হও হাতে হাত বেঁধে লও’; এই উদ্দেশ্যেই তাঁরা নিযুক্ত ছিলেন গান্ধী-জিন্নাহর মিলন ঘটাতে। সর্বোচ্চ পর্যায়ে কমিউনিস্ট পার্টির এই রণনীতির ফলে তার প্রকাশ্য শ্রেণী সংগঠন
কৃষক সভা কর্তৃক অনেক ক্ষেত্রে রাজনৈতিক আহ্বান দেওয়া সত্ত্বেও তেভাগা আন্দোলনকে সত্যিকার সাম্রাজ্যবাদবিরোধী গণআন্দোলনের পথে চালনা করা তাদের দ্বারা সম্ভব হয়নি এর ফলে অনেক সময় বাস্তব ক্ষেত্রে দেখা গেছে যে, কৃষকরা যেখানে সংগ্রামের জন্যে প্রস্তুত সেখানে মধ্যশ্রেণী থেকে আগত নেতা ও কর্মীরা কৃষকদেরকে সংগ্রামের পথ থেকে সুকৌশলে সরিয়ে নেওয়ার চেষ্টায় নিযুক্ত থেকেছেন।
এঁদের মধ্যে অনেকে সে সময় তেভাগা আন্দোলনের বিরুদ্ধে বক্তব্য উপস্থিত করতে গিয়ে বলেন যে, কৃষকরা অবিপ্লবী শ্রেণী, শ্রমিকরাই হলো আসল বিপ্লবী। কাজেই কৃষক আন্দোলনের পরিবর্তে পার্টির উচিত শ্রমিক আন্দোলনেই সর্বশক্তি নিয়োগ করা।[৫৬]
আসলে এই সমস্ত কৃষকসভা কর্মীরা কৃষকের প্রতিনিধি ছিলেন না, তারা ছিলেন নিজেদের মধ্যশ্রেণীর প্রতিনিধি। শ্রমিক আন্দোলনের দ্বারা সেই পর্যায়ে তাঁদের শ্রেণীগত স্বার্থ কোন প্রকারে ক্ষুণ্ন হতো না, কিন্তু তেভাগার আঘাত তাঁদের ওপর সরাসরিভাবে এসে পড়তো। কাজেই কৃষকদেরকে অবিপ্লবী আখ্যা দিয়ে তাঁদের বিপ্লবী শ্রমিক আন্দোলন গঠনের প্রস্তাব!
বাস্তব সংগ্রামের ক্ষেত্রে এই ধরনের কৃষক নেতাদের প্রভাব অনেক সময় অনেকভাবে কার্যকর হতো। পার্টির মধ্যে আপোষমূলক রাজনীতির প্রভাব, তার মধ্যে মধ্যবিত্তের অবাধ অনুপ্রবেশ এবং শুধু অনুপ্রবেশই নয়, তাদের নেতৃত্বই বস্তুতঃপক্ষে তেভাগার আন্দোলনকে অধিকতর জঙ্গী এবং ব্যাপক আন্দোলনে পরিণত করার ক্ষেত্রে ছিলো এক মস্ত ও দুরতিক্রম্য বাধা।
তেভাগার লড়াইয়ের ফলে বাঙলাদেশের ঊনিশটি জেলার অনেকগুলি অঞ্চলে বাস্তবক্ষেত্রে তেভাগার দাবী স্বীকৃত হয়। আন্দোলনের জোয়ার ডাকিয়ে, জমিদার-জোতদারদের বুকে কাঁপন তুলে, কৃষকেরা সরকারী আইনের অপেক্ষা না রেখেই শ্রেণীশত্রুদের থেকে নিজেদের অধিকার ছিনিয়ে নিতে সমর্থ হন। কিন্তু তাঁদের এই সাফল্য বেশীদিন তাঁরা ধরে রাখতে পারেননি। মুসলিম লীগের তেভাগা বিলের আশ্বাস, জমিদারী প্রথা উচ্ছেদের আশ্বাস ইত্যাদির ওপর আস্থা রেখে তাদের সাথে একটা আপোষ করার চেষ্টায় কৃষকসভাও শেষ পর্যন্ত এই আন্দোলনকে চালিয়ে যাওয়ার সংকল্প থেকে বিচ্যুত হয়। এর ফলে কৃষকরা নিজেদের রক্তের বিনিময়ে ফসল ভাগের লড়াইয়ে যে সাফল্য অর্জন করেছিলেন জমিদার- জোতদাররা তা আবার তাঁদের থেকে সম্পূর্ণভাবে ছিনিয়ে নেয়। এক্ষেত্রে কংগ্রেস লীগ নেতৃত্ব এবং সরকারী আমলা পুলিশ হয় তাদের নিশ্চিত এবং নির্ভরযোগ্য সহায়ক। তেভাগা আন্দোলনের ইতিহাস এবং তৎকালীন কৃষকসভা নেতাদের বিভিন্ন বক্তব্য থেকে দেখা যায় তেভাগা আন্দোলন অর্থনীতিবাদী আন্দোলন হিসেবে শুরু হলেও জমিদার, জোতদার ও সরকারী প্রতিরোধের মুখে তা ক্রমশঃই অধিকতর জঙ্গী আকার ধারণ করেছিলো, ক্রমশঃই তা পরিগ্রহ করছিলো একটা রাজনৈতিক চরিত্র।
তেভাগার লড়াইকে রাজনৈতিক লড়াইয়ে পরিণত করার ক্ষেত্রে কৃষকরা নিজেরা যে পিছিয়ে ছিলেন না এবং উপযুক্ত নেতৃত্ব যে তাঁদেরকে আরও কঠোর সংগ্রামের পথে চালনা করতে সমর্থ হতো তাতে কোন সন্দেহ নেই। কিন্তু তা সত্ত্বেও তৎকালীন কমিউনিস্ট পার্টি এবং কৃষকসভা কৃষকদের এই আন্দোলনকে সংস্কারবাদী রাজনীতির গণ্ডীর মধ্যেই সীমাবদ্ধ রাখতে সচেষ্ট ছিলো। এজন্যেই তেভাগার আন্দোলন শেষ পর্যন্ত বৈপ্লবিক রাজনীতিক আন্দোলন হিসেবেই ১৯৪৭ সালের আগস্ট পর্যন্ত কোন প্রকারে টিকে থাকে। তারপর শুরু হয় কৃষকদের ওপর জমিদার-জোতদারদের নোতুন হামলা।
তেভাগার অভিজ্ঞতা থেকে দেখা যায় যে, সংস্কারবাদী আন্দোলন এক পর্যায়ে যতই জঙ্গী হোক কৃষকের রাজনৈতিক ক্ষমতা ব্যতীত তার সাফল্যকে কোন রকমে টিকিয়ে রাখা সম্ভব হয় না। আন্দোলনের সময় কৃষকরা তেভাগার অধিকারে কিছুদিন নিজেদেরকে প্রতিষ্ঠিত রেখেছিলেন তাঁদের সাংগঠনিক ও রাজনৈতিক শক্তির মাধ্যমে। যে মুহূর্তে সেই শক্তি নিশ্চিহ্ন হলো সেই মুহূর্তে তাঁদের সাফল্যটুকু হারিয়ে গেলো, সরকারী শাসনযন্ত্রের সহায়তায় জোতদাররা নিজেদের আধির অধিকার আবার প্রতিষ্ঠা করলো।
শুধু এলাকাগত রাজনৈতিক সংগঠন এবং রাজনৈতিক শক্তির ক্ষেত্রেই একথা প্রযোজ্য নয়। একথা প্রযোজ্য সামগ্রিকভাবে শ্রমিক, কৃষকের শক্তিশালী সংগঠন এবং তাদের দ্বারা রাষ্ট্রক্ষমতা দখলের ক্ষেত্রেও। জমিদার-জোতদাররা তাদের অধিকারে জমির ওপর সুপ্রতিষ্ঠিত, কারণ রাষ্ট্র তাদের। কৃষকরা যতই জঙ্গী অর্থনীতিবাদী আন্দোলন করুন যে পর্যন্ত রাষ্ট্রক্ষমতা তাঁদের শ্রেণীশত্রুদের হাতে সে পর্যন্ত তাঁরা কোন ক্ষেত্রেই নিরাপদ নন। তাই শ্রমিক-কৃষকদের শ্রেণীস্বার্থ নিরাপদ হতে পারে একমাত্র তখনই যখন রাষ্ট্রক্ষমতা তাঁদের আয়ত্তাধীন। এই রাষ্ট্রক্ষমতা দখলের লড়াই ব্যতীত কৃষক-শ্রমিকের শ্রেণীগত প্ৰতিষ্ঠা এবং স্বার্থরক্ষার অন্য কোন পথ নেই।

বাঙলাদেশের মধ্যবিত্তের সাথে চিরস্থায়ী বন্দোবস্তু সৃষ্ট জমিদারী প্রথার যোগ খুব ঘনিষ্ঠ। এর কারণ জমিদারী প্রথাই তাদের আর্থিক জীবনের প্রধান ভিত্তি। চাকরী এবং নানা পেশাগত ব্যাপারের ওপর যাদের জীবন মূলতঃ নির্ভরশীল তাদের সাথেও এই প্রথার যোগ কোনদিন বিনষ্ট হয়নি। উপরন্তু অন্যান্য উপায়ে উপার্জিত উদ্বৃত্ত মূলধন বাঙলাদেশের মধ্যবিত্তেরা অধিকাংশ ক্ষেত্রেই জমি ও জমিদারী ক্রয়ের উদ্দেশ্যেই ব্যয় করেছে। বৃটিশ আমলে আমাদের দেশে শিল্পোন্নয়ন নীতিগতভাবে অবহেলিত হওয়ার ফলে এছাড়া তাদের কোন উপায়ও ছিলো না। এ জন্যেই দেখা যায় যে, বাঙলাদেশে ঊনিশ ও বিশ শতকে মধ্যশ্রেণীর উত্থান ঘটলেও এই মধ্যশ্রেণীর সাথে সামন্ত শোষণ ও সামন্ত অর্থনীতির নাড়ীর যোগ শেষ পর্যন্ত অক্ষুণ্ণ থেকেছে।
বাঙলাদেশে জমিদার শ্রেণী এবং অপেক্ষাকৃত বিত্তশালী মধ্যবিত্তের মধ্যে কতকগুলি ঐতিহাসিক কারণে মুসলমানদের থেকে হিন্দুদের প্রাধান্য অনেক বেশী ছিলো। এর ফলে এখানে জনসংখ্যার দিক দিয়ে মুসলমানরা সংখ্যাগরিষ্ঠ হলেও জমিদার, জোতদার, মহাজনদের মধ্যে এবং বিভিন্ন চাকরী ও ব্যবসা ক্ষেত্রে হিন্দুরাই ছিলো বিপুলভাবে সংখ্যাগরিষ্ঠ। অর্থাৎ আনুপাতিকভাবে শোষক শ্রেণীর মধ্যে হিন্দুদের এবং শোষিত শ্রেণীর মধ্যে মুসলমানদের ছিলো সম্প্রদায়গত প্রাধান্য। এ জন্যেই বাঙলাদেশের সামন্ত-বুর্জোয়া শ্রেণীভুক্ত হিন্দুদের রাজনৈতিক সংগঠন কংগ্রেস এবং সেই শ্রেণীর মুসলমানদের রাজনৈতিক সংগঠন মুসলিম লীগের মধ্যে জমিদারী প্রথা উচ্ছেদের প্রশ্নে কিছুটা পার্থক্য দেখা যায়। এই পার্থক্যের দরুণ কংগ্রেস জমিদারী প্রথা উচ্ছেদের ক্ষেত্রে মুসলিম লীগের থেকে সাধারণভাবে অনেক বেশী বিরোধিতা করে। এ জন্যেই বাঙলাদেশে কংগ্রেসের কর্মসূচীর মধ্যে জমিদারী প্রথা উচ্ছেদের কথা কোনদিনই স্থান পায়নি। তাদের মধ্যে যারা বামপন্থী নামে বিখ্যাত তারাও কোনদিন জমিদারী প্রথা উচ্ছেদের কোন রকম প্রস্তাব আনেনি। উপরন্তু জমিদারী প্রথা টিকিয়ে রাখা এবং বর্গাচাষীদের ওপর জোতদারী-মহাজনী শোষণকে টিকিয়ে রাখার উদ্যোগে নেতৃত্বই দিয়েছে। ১৯২৮ সালে বঙ্গীয় প্রজাস্বত্ব আইনের সংশোধনের সময় বিধান পরিষদের কংগ্রেস সদস্যেরা সুভাষচন্দ্র বসুর নেতৃত্বেই কৃষক স্বার্থের বিপক্ষে এবং জমিদারদের স্বার্থের পক্ষে ভোট দিয়েছিলেন। এ জন্যেই দেখা যায় বাঙলাদেশে কংগ্রেসের প্রভাব ১৯৪৭ সাল পর্যন্ত উচ্চবর্ণের হিন্দুদের মধ্যেই এক রকম সীমাবদ্ধ ছিলো। নীচু বর্ণের হিন্দু এবং মুসলমানদের সাথে কংগ্রেসের তেমন ঘনিষ্ঠ যোগ কোনদিনই স্থাপিত হয়নি।
এ প্রসঙ্গে মুজফফর আহমদ বলেন:
কংগ্রেস যাঁহাদের হাতে আছে তাঁহাদের অধিকাংশই কৃষকদের শোষণের সহিত সংশ্লিষ্ট রহিয়াছেন। এই কারণে কৃষকেরা সর্বদাই কংগ্রেসের লোকদিগকে সন্দেহের চোখে দেখিয়া থাকে। যাহারা ভক্ষক তাহারা যে সহজে রক্ষকও হইয়া উঠিতে পারে একথা কৃষকেরা বিশ্বাস করিতে পারে না। ১৯২৮ সালে বঙ্গীয় প্রজাস্বত্ব আইনের সংশোধনের সময় কংগ্রেসের মনোনীত সভ্যেরা কৃষকের স্বার্থের পক্ষে ভোট না দিয়া জমিদারদের পক্ষে ভোট দিয়াছিলেন। ইহাতে কৃষকেরা কংগ্রেসের উপরে সকল বিশ্বাস হারাইয়া ফেলিয়াছেন। গত নির্বাচনের* ফলাফল হইতে আমরা একথার সত্যতা উপলব্ধি করিতে পারিতেছি। বাংলার কৃষকগণের মধ্যে মুসলমান ধর্মাবলম্বীরই বিপুল সংখ্যাধিক্য রহিয়াছে। অথচ, কংগ্রেসের নামে একজনও মুসলমান বাংলার আইনসভায় (লেজিসলেটিভ এসেমরীতে) নির্বাচিত হইতে পারেন নাই। যাঁহারা কংগ্রেসী মুসলমান, কিংবা কংগ্রেস ভাবাপন্ন মুসলমান তাঁহারাও কংগ্রেসের নামে নির্বাচিত-প্রার্থী হইতে সাহস করেন নাই। হিন্দুদের মধ্যে অবর্ণ-হিন্দুরাই কৃষক, বর্ণ-হিন্দুরা নয়। এই অবর্ণ-হিন্দুদের মধ্য হইতেও মাত্র চারিজন লোক কংগ্রেসের পক্ষ হইতে বাঙলার লেজিসলেটিভ এসেমরীতে নির্বাচিত হইতে পারিয়াছেন। ইহা হইতে আমরা পরিষ্কার বুঝিতে পারিতেছি যে, বাঙলার কৃষকগণের সহিত কংগ্রেসের যোগাযোগ কত কম।[১]
[* ১৯৩৭ সালের নির্বাণ। –ব. উ.]
কিন্তু কংগ্রেসের মতো মুসলিম লীগও প্রধানতঃ সামন্ত-বুর্জোয়া প্রতিষ্ঠান হলেও কৃষকদের সমর্থনই ছিলো তার রাজনৈতিক শক্তির মূল ভিত্তি। কাজেই কৃষকদের ওপর জমিদারী শোষণ সম্পর্কে কংগ্রেসের মতো উদাসীন থাকা অথবা তার বিরোধিতা করা তাদের পক্ষে সম্ভব ছিলো না। তাই নিজেদের শ্রেণীস্বার্থের সাথে কৃষকদের স্বার্থের একটা আপাত সমন্বয় সাধনই ছিলো বাঙলাদেশে মুসলিম লীগ নীতির সব ক্ষেত্রে গুরুত্বপূর্ণ লক্ষ্য।
এই লক্ষ্য অর্জনের দিক থেকে মুসলিম লীগকে খুব বেশী অসুবিধার সম্মুখীন হতে হয়নি। জমিদার-জোতদার, মহাজনদের মধ্যে হিন্দু সম্প্রদায়ের প্রাধান্যের ফলে জোতদার, মহাজন-কৃষক, খাতক শ্রেণী বিরোধকে তারা হিন্দু-মুসলমান সাম্প্রদায়িক বিরোধ হিসেবে উপস্থিত করেছিলো এবং বাঙলাদেশে মুসলমান কৃষকরা মুসলিম লীগের নেতৃত্বে সর্বত্র সংগঠিত হয়েছিলেন। ১৯৪৫ সালে বঙ্গীয় প্রাদেশিক মুসলিম লীগের সদস্য সংখ্যা দাঁড়িয়েছিলো পাঁচ লক্ষে।[২]
মুসলিম রাজনীতির মধ্যে কৃষকদের এই ব্যাপক অংশগ্রহণের ফলে কৃষক স্বার্থকে বাহ্যত কংগ্রেসের মতো সম্পূর্ণভাবে উপেক্ষা করা মুসলিম লীগের দ্বারা সম্ভব হয়নি। তাছাড়া মুসলিম লীগভুক্ত মুসলমান ছাত্রসমাজ এবং নেতৃত্বের এক অংশের মধ্যে জমিদারী প্রথা উচ্ছেদের স্বপক্ষে যথেষ্ট সমর্থন থাকায় জমিদার-জোতদারদের বিরোধিতা সত্ত্বেও কৃষক সমস্যার আলোচনা কর্মী মহলে ও সভা-সমিতিতে অনেকখানি প্রাধান্য লাভ করতো।
১৯৪০-এর গোড়া থেকেই বাঙলাদেশে মুসলমান যুবকদের মধ্যে রাজনৈতিক তৎপরতা কিছুটা বৃদ্ধি পায় এবং ১৯৪৩-এর শেষের দিকে আবুল হাশিম প্রাদেশিক সম্পাদক নির্বাচিত হওয়ার পর তাঁকে কেন্দ্র করে বঙ্গীয় আন্দোলন ক্রমশঃ দানা বাঁধতে থাকে। এর ফলে নাজিমুদ্দীনের নেতৃত্বাধীন এই রক্ষণশীল অংশ অল্পদিনের মধ্যেই তাদের পূর্ব কর্তৃত্ব হারায় এবং ১৯৪৬ সালের নির্বাচনের পর সুহরাওয়ার্দী মন্ত্রীসভার মধ্যে তারা প্রভাবহীন হয়ে পড়ে।
মুসলিম লীগের মধ্যে এই অপেক্ষাকৃত প্রগতিশীল অংশের উদ্যোগেই ১৯৪৭ সালের জানুয়ারীতে ‘বঙ্গীয় বর্গাদার সাময়িক নিয়ন্ত্রণ বিল’ (১৯৪৭) এবং ঐ বৎসরই ২১শে এপ্রিল ‘বঙ্গীয় জমিদারী ক্রয় ও প্রজাস্বত্ব বিল’ তৈরী হয়।
বঙ্গীয় প্রাদেশিক মুসলিম লীগের প্রগতিশীল অংশের মুখপাত্র প্রাদেশিক সম্পাদক আবুল হাশিম মুসলিম লীগ কাউন্সিলে পেশ করার উদ্দেশ্যে যে খসড়া ম্যানিফেস্টোটি প্রকাশ ও প্রচার করেন তাতে কৃষকদের স্বার্থ সম্পর্কে একটিমাত্র অনুচ্ছেদে বলা হয়:
কৃষকদের অধিকার: কৃষকদের স্বার্থরক্ষা ও সর্বপ্রকার খাজনার মধ্যে একটা সামঞ্জস্য বিধান করা হবে। সর্বপ্রকার অন্যায়মূলক কর উচ্ছেদ করা হবে। রাষ্ট্র সমবায় পদ্ধতিতে চাষ আবাদ করবে এবং কৃষকেরা যাতে তাদের কৃষিজাত দ্রব্যসমূহের ন্যায্যমূল্য লাভ করিতে পারে সেজন্য সমবায় বিক্রয় ব্যবস্থার প্রতি উৎসাহ দান করবে। রাষ্ট্র বিশাল আকারে সেচ পরিকল্পনা গ্রহণ করবে যাতে করে দেশের কোন অঞ্চলে কৃষকেরা চাষ আবাদের উপযুক্ত সুযোগ-সুবিধা থেকে বঞ্চিত না হয়।[৩]
এর মধ্যে খাজনা সম্পর্কে ‘সামঞ্জস্য বিধান’ সর্বপ্রকার অন্যায়মূলক কর উচ্ছেদ ইত্যাদির কথা বলা হলেও জমিদারী প্রথা উচ্ছেদের কোন উল্লেখ নেই। কিন্তু তার কোন উল্লেখ না থাকা সত্ত্বেও এই ম্যানিফেস্টোটি মুসলিম লীগ কাউন্সিলে আনুষ্ঠানিকভাবে পেশ করা সম্ভবপর হয়নি। যাঁরা এর বিরোধিতা করেন প্রধানমন্ত্রী শহীদ সুহরাওয়ার্দী ছিলেন তাঁদের অন্যতম।[৪]
মুসলিম লীগের প্রগতিশীল অংশেরও জমিদারী প্রথা উচ্ছেদ সম্পর্কে এই অবহেলার মনোভাব সত্ত্বেও ১৯৪৬ সালের পূর্বে বিভিন্ন নির্বাচনী সভায় মুসলিম লীগকে বিনা খেসারতে জমিদারী প্রথা উচ্ছেদ সম্পর্কে প্রতিশ্রুতি দান ও প্রস্তাব পাশ করতে হয়। দক্ষিণপন্থীরা অনেক সময় এই সমস্ত সম্মেলন ও সভা-সমিতিতে উপস্থিত থাকা সত্ত্বেও এই প্রস্তাবের কোন খোলাখুলি বিরোধিতা করা সে সময় তাদের পক্ষে সম্ভব ছিলো না। এ প্রসঙ্গে ময়মনসিংহ জেলা লীগ সম্মেলনের প্রস্তাবটি উল্লেখযোগ্য।
১২ই জানুয়ারী, ১৯৪৬, ময়মনসিংহের গফরগাঁয়ে জেলা লীগ সম্মেলন অনুষ্ঠিত হয়। এই সম্মেলনে নাজিমুদ্দীন, সুহরাওয়ার্দী, আবুল হাশিম প্রমুখ প্রাদেশিক মুসলিম লীগের নেতৃবৃন্দ ছাড়াও নিখিল পাকিস্তান মুসলিম লীগের সাধারণ সম্পাদক নবাবজাদা লিয়াকত আলী খানও উপস্থিত ছিলেন। ময়মনসিংহ লীগের এই জেলা সম্মেলন একটি গুরুত্বপূর্ণ নির্বাচনী প্রচার অভিযানও ছিলো। কারণ এই কেন্দ্রে মুসলিম লীগের বিরোধিতা করছিলেন মৌলানা শামসুল হক। যে সামান্য কয়েকজন প্রার্থী ১৯৪৬ সালের নির্বাচনে মুসলিম লীগ প্রার্থীদেরকে পরাজিত করেন তিনি ছিলেন তাঁদেরই একজন।
এই সম্মেলনে জমিদারী প্রথা উচ্ছেদ সম্পর্কে নিম্নলিখিত প্রস্তাব গৃহীত হয়:
এই সম্মিলনীর সুচিন্তিত অভিমত এই যে, যতদিন চিরস্থায়ী জমিদারী প্রথার উচ্ছেদ না হইবে, ততদিন মুসলিম জনসাধারণের অর্থনৈতিক আজাদী হাসিল হইবে না। বাংলা সরকার পঁচিশ বৎসরের কিস্তিবন্দী অতিরিক্ত ক্ষতি-পূরণ দিয়া জমিদারী প্রথা উচ্ছেদের যে পরিকল্পনা করিয়াছেন, এই সম্মেলন তার তীব্র প্রতিবাদ জানাইতেছে। এই সম্মিলনীর অভিমত এই যে, কিস্তিবন্দীতে জমিদারী প্রথা উচ্ছেদ না করিয়া অনতিবিলম্বে সমগ্রভাবে বিনা ক্ষতিপূরণে এই কুপ্রথার উচ্ছেদ সাধন জনসাধারণের স্বার্থের পক্ষে একান্ত প্রয়োজন।[৫]
এই প্রস্তাব সত্ত্বেও ১৯৪৬ সালের নির্বাচনের পর গদিনসীন মুসলিম লীগ সরকার তেভাগা আন্দোলনের চাপের মুখে জমিদারী প্রথা উচ্ছেদ সম্পর্কে যে বিল প্রণয়ন করে তাতে বিনা ক্ষতিপূরণে জমিদারী প্রথা উচ্ছেদের পরিবর্তে প্রকৃতপক্ষে প্রচুর ক্ষতিপূরণসহ সরকার কর্তৃক জমিদারী ক্রয়ের বন্দোবস্তই করা হয়। আনুষ্ঠানিকভাবে বিলটি বঙ্গীয় বিধানসভায় পেশ করার পূর্বেই মুসলিম লীগের প্রগতিশীল মহল তার বিরুদ্ধে সমালোচনায় সোচ্চার হন এবং আবুল হাশিম পরিচালিত ও কাজী মুহম্মদ ইদরিস সম্পাদিত সাপ্তাহিক মিল্লাত-এ এ প্রসঙ্গে বেশ কিছু লেখালেখি হয়।
৫ই জুলাই, ১৯৪৬, তারিখে ‘জমিদারী প্রথার বিলুপ্তি’ নামে মিল্লাত-এ একটি সম্পাদকীয়তে জমিদারী প্রথা উচ্ছেদের যৌক্তিকতা সম্পর্কে বলা হয় :
বাঙলা পল্লীপ্রধান দেশ। নির্মম দারিদ্র্যের নিষ্পেষণে বাঙলার পল্লীর শিরদাঁড়া ভাঙ্গিয়া গিয়াছে, তার জীবনীশক্তি নিঃশেষিত হইয়াছে। এই দারিদ্র্যের মূল কারণ বাঙলার জমিদারী প্রথা। কৃষি-প্রধান দেশের অর্থনৈতিক জীবনে সামন্ত প্রথা যে কি ভয়াবহ প্রভাব বিস্তার করে তাহা কাহারো অজানা নাই। বাঙলার অর্থনৈতিক জীবন হইতে জমিদারী প্রথার এই জগদ্দল পাথর যতদিন না অপসারিত হইবে ততদিন বাঙলার দারিদ্র্যের সমস্যা কিছুতেই মিটিবে না। কারণ কৃষিপ্রধান দেশের দারিদ্র্যের সমস্যা মোটেই শহুরে সমস্যা নয়, ইহা সর্বতোভাবে গ্রাম্য সমস্যা। আর বাঙলার গ্রামের সমস্যা বলিতে তাহাদেরই সমস্যা বুঝায়, যাহাদের মাংসশূন্য, অস্থিচর্মসার ও অনাহারক্লীষ্ট দেহের উপর দিয়া জমিদারী প্রথার নিষ্ঠুর রথচক্র সুদীর্ঘদিন হইতে অত্যন্ত দাপটের সহিত ছুটিয়া চলিয়াছে, যাহারা বুকের রক্ত পানি করিয়াও খাজনার দায় মিটাইতে না পারিয়া পথে পথে হাহাকার করিয়া ফিরিতেছে। সুতরাং বাঙলার মৃতপ্রায় পল্লীকে পুনরায় নবজীবনে উজ্জীবিত করিতে হইলে জমিদারী প্রথার বিলোপ সাধন অপরিহার্য।
জমিদারী প্রথা উচ্ছেদ সম্পর্কে এই বক্তব্যের পর খেসারতের প্রশ্নে সম্পাদকীয়টিতে বলা হয়:
সুতরাং জমিদারী প্রথা বিলুপ্তির আবশ্যকতা অপরিহার্য কি-না, এ প্রশ্নের শেষ সমাধান হইয়া গিয়াছে। আজ আর এক নূতন প্রশ্ন উঠিয়া-ে জমিদারকে ক্ষতিপূরণ দানের প্রশ্ন। সরকারী দফতরখানা হইতে প্রাপ্ত উপরোক্ত সংবাদ হইতে জানা গেল, বাঙলা সরকার জমিদারকে খেসারত দিয়া জমিদারী প্রথা বিলুপ্তির চেষ্টায় আছেন। কিন্তু কে কাহাকে ক্ষতিপূরণ দিতেছে, আর কোন্ যুক্তিবলেই বা এই ক্ষতিপূরণের ব্যবস্থা করা হইতেছে? বাঙলার জনসাধারণ দীর্ঘদিন হইতে জমিদারী প্রথার উচ্ছেদ দাবী করিয়া আসিতেছে। তাহারা বাঙলার জমিদারী ক্রয় করিবার দাবী কোন দিনেই জানায় নাই। আর উহা ক্রয় করিবার সামর্থও তাহাদের নাই।
বাঙলা সরকার ক্ষতিপূরণ দিয়া জমিদারী প্রথা বিলোপ সাধনের পরিকল্পনা করিয়া কার্যত বাঙলার মাটির উপর জমিদারদের সার্বভৌম স্বত্ত্ব স্বীকার করিয়া লইয়াছেন।
ক্ষতিপূরণ দিয়ে জমিদারী প্রথা উচ্ছেদের সিদ্ধান্ত মুসলিম লীগের প্রগতিশীল মহল এবং সাধারণ কর্মীদের মধ্যে যে কতখানি বিরূপ প্রতিক্রিয়ার সৃষ্টি করেছিলো তার প্রমাণ এর ঠিক পরবর্তী সংখ্যা অর্থাৎ ১২ই জুলাইয়ের মিল্লাতে জমিদারী প্রথা উচ্ছেদের ওপর আর একটি সম্পাদকীয়। ‘জমিদারীর ক্ষতিপূরণ’ শীর্ষক এই সম্পাদকীয়টিতে খেসারত সম্পর্কে বলা হয়:
ফ্লাউড সাহেবের সুপারিশ অনুযায়ী জমিদারের প্রাপ্য নীট আয়ের দশ গুণ ক্ষতিপূরণ দেওয়ার পরিকল্পনা যদি বাঙলা সরকার করিয়া থাকেন, তাহা হইলে, বাঙলার জমিদারী প্রথা বিলুপ্তি করার বিনিময়ে সরকারকে অন্যূন ১০০ কোটি টাকা ব্যয়ের দায়িত্ব গ্রহণ করিতে হইবে। বাঙলার জমিদারদের মোট বাৎসরিক আয় সাড়ে ১৩ কোটি টাকা, আর তাঁহাদের নীট আয় প্রায় ৮ কোটি টাকা। এই আট কোটি টাকার দশ গুণ তো দিতে হইবেই, উপরন্তু জরীপের জন্য সরকারের তহবিল হইতে প্রায় ৬ কোটি টাকা খরচ করিতে হইবে। এসব ছাড়া সরকারী তহশীল অফিস, কর্মচারীদের বাসস্থান ইত্যাদি তৈরী করিতেও প্রায় এক কোটি টাকা ব্যয়িত হইবে। জমিদারদের স্বার্থের প্রতি লক্ষ্য রাখিয়া সরকার এই পরিকল্পনা তৈরী করিয়াছেন বলিয়া জমির উপর জমিদারের সার্বভৌম স্বত্ব স্বীকার করিয়া লওয়া হইয়াছে। সুতরাং স্বত্ব স্বীকার করিয়া লওয়া হইয়াছে বলিয়াই জমিদারকে বকেয়া খাজনাও মিটাইয়া দিতে হইবে। অতএব বকেয়া খাজনার খাতে সরকারকে আরো ১৩ কোটি টাকা ব্যয় করিতে হইবে।
দেশের বর্তমান অর্থনৈতিক পরিস্থিতি অত্যন্ত অনিশ্চিত। এই অনিশ্চিত পরিস্থিতিতে সুদসহ ১০০ কোটি টাকা ঋণ পরিশোধের দায়িত্ব সরকার কোন্ সাহসে যে মাথায় তুলিয়া লাইতেছেন, তাহা বাস্তবিকই আমাদের বুদ্ধির অগম্য।
মুসলিম লীগ সরকার প্রস্তাবিত জমিদারী প্রথা উচ্ছেদ বিল যে কৃষকদের কোনই উপকারে আসবে না, উপরন্তু তাদের দুরবস্থাকে আরও বাড়িয়ে তুলবে সে সম্পর্কে এতে বলা হয়:
এ দেশের স্বাস্থ্য, সম্পদ ও উন্নতির সহিত কৃষিসমস্যা ও কৃষকের জীবন অবিচ্ছেদ্যরূপে বাঁধা। কৃষি-সমস্যার সমাধান না হইলে বাঙলাদেশ ধ্বংস হইবে। বিনা ক্ষতিপূরণে জমি বাজেয়াফ্‌ত্ করিয়া কৃষকদের মধ্যে সেই জমি বিলি বন্দোবস্তের ব্যবস্থা সরকার যতদিন না করিবেন ততদিন সরকারের পক্ষে দেশের গঠনমূলক কাজে হাত দেওয়া ও কৃষি-সমস্যার সমাধান করা কিছুতেই সম্ভব নয়। কারণ, সরকারের যত বড় হিম্মতই থাকুক না কেন, অর্থ সংগ্রহের ক্ষমতার একটা নির্দিষ্ট সীমা আছে। সুদসহ একশত কোটি টাকা ঋণের পাহাড় মাথায় লইয়া বাঙলা সরকার কৃষকের মঙ্গলের জন্য মাথা ঘামাইবার অবসর পাইবেন, অথবা মাথা ঘামাইবার মত সামর্থ্য তাঁহাদের থাকিবে, এ কথা সুস্থ মস্তিষ্কে যে ব্যক্তি বিশ্বাস করিবে তাহাকে ঠকিতে হইবে।
১০ই জানুয়ারী, ১৯৪৭ ‘জনগণের দাবী’ নামে মিল্লাত-এর অন্য একটি সম্পাদকীয়তে জমিদারদের প্রতি মুসলিম লীগ সরকারের পক্ষপাতিত্ব সম্পর্কে বলা হয়:
সুতরাং খেসারত দেওয়া সম্পর্কে আজ আর নূতন কিছু না বলিয়া শুধু এই কথাটা বলিতে চাই যে, খেসারত দিয়া সরকার জমিদারগণকে শিল্পপতিতে রূপান্তরিত করার যে মতলব করিতেছেন দেশবাসী তাহা কিছুতেই সমর্থনযোগ্য বলিয়া মনে করে না।
পরবর্তী ৩রা ফেব্রুয়ারীতে যে বাজেট অধিবেশন শুরু হওয়ার কথা সেই অধিবেশনেই জমিদারী প্রথা উচ্ছেদ বিলকে আইনে পরিণত না করে সেটিকে পরীক্ষার জন্যে সিলেক্ট কমিটিতে পাঠানোর সম্ভাব্য ব্যবস্থার বিরুদ্ধেও সম্পাদকীয়টিতে হুঁশিয়ারি দেওয়া হয়।
শুধু সম্পাদকীয় স্তম্ভেই নয়, মিল্লাত-এ প্রকাশিত অন্যান্য প্রবন্ধের মাধ্যমেও বিনা খেসারতে জমিদারী প্রথা উচ্ছেদের যৌক্তিকতা দিয়ে নানা বক্তব্য উপস্থিত করা হয়। এই সমস্ত প্ৰবন্ধ লেখকদের মধ্যে প্রাদেশিক মুসলিম লীগের তৎকালীন প্রচার সম্পাদক আবুল মনসুর আহমদ অন্যতম। ‘জমিদারী প্রথা তুলিয়া দিতে আবার ক্ষতিপূরণের প্রশ্ন কেন?’ নামক প্রবন্ধে খেসারতের অযৌক্তিকতা সম্পর্কে তিনি একটা তথ্যপূর্ণ আলোচনা করেন। *
[* এই প্রবন্ধটি শহীদ সোহরাওয়ার্দী পরিচালিত এবং আবুল মনসুর আহমদ সম্পাদিত দৈনিক ইত্তেহাদ থেকে মিল্লাত-এ পুনর্মুদ্রিত হয়েছিলো।]
জমিদারী প্রথা বিলোপের উদ্দেশ্যে মুসলিম লীগ সরকারের পক্ষ থেকে রাজস্ব মন্ত্রী ফজলুর রহমান ২১শে এপ্রিল, ১৯৪৭, ‘জমিদারী ক্রয় ও প্রজাস্বত্ব বিল’ নামে একটি বিল পেশ করেন। তার পূর্বে এ সম্পর্কে মূল প্রস্তাবটি কলকাতা গেজেটে প্রকাশিত হয়। সেই প্রস্তাবে ক্ষতিপূরণ সম্পর্কে সরকার বলেন:
সরকার কর্তৃক অধিকৃত জমির জন্য জমির মালিকদিগকে ক্ষতিপূরণ দেওয়া হইবে। কৃষকদের মধ্যে জমি বিলি করার উদ্দেশ্যে যাহারা খাজনা পাইয়া থাকেন এরূপ সকল শ্রেণীর লোকের জমি সরকার ক্রয় করিবেন। এতদ্ব্যতীত হাট-বাজার, বেসরকারী বনজঙ্গল, জলাভূমি, মৎস্য উৎপাদন ক্ষেত্র (জলকর) ও বালুচর প্রভৃতি সমস্ত কিছুর স্বত্বই গভর্ণমেন্ট ক্রয় করিবেন। রায়তদের হাতে নির্দিষ্ট পরিমাণের অধিক আবাদী জমি থাকিলে তাহাও সরকার কর্তৃক অধিকৃত হইবে।
ক্ষতিপূরণ সম্পর্কে কি পদ্ধতি অনুসরণ করা হবে এবং ক্ষতিপূরণের হার কি হবে সে সম্পর্কে প্রস্তাবে বলা হয়:
(ক) যেখানে নীট আয় ২০০০ টাকার অধিক নহে, সেখানে নীট আয়ের ১৫ গুণ ক্ষতিপূরণ হিসাবে প্রদান করা হইবে। (খ) যে ক্ষেত্রে নীট আয় ২০০০ টাকা এর অধিক কিন্তু ৫,০০০ টাকা এর অধিক নহে সে ক্ষেত্রে নীট আয়ের ১২ গুণ ক্ষতিপূরণ হিসাবে প্রদান করা হইবে। এ ক্ষেত্রে ক্ষতিপূরণ হিসাবে যাহা প্রদান করা হইবে তাহা ‘ক’-এ বর্ণিত সর্বোচ্চ ক্ষতিপূরণের পরিমাণ অপেক্ষা কোন ক্ষেত্রে কম হইবে না। (গ) যে ক্ষেত্রে নীট আয় ৫,০০০ টাকা এর বেশী, কিন্তু ১০,০০০ টাকা এর অধিক নহে, সে ক্ষেত্রে নীট আয়ের দশ গুণ ক্ষতিপূরণ হিসাবে প্রদত্ত হইবে। ‘গ’-এ বর্ণিত ক্ষতিপূরণের পরিমাণ ‘খ’-এ বর্ণিত সর্বোচ্চ পূরণের পরিমাণ অপেক্ষা কোন ক্ষেত্রে কম হইবে না। (ঘ) যেখানে নীট আয়ের পরিমাণ ১০,০০০ এর অধিক সেখানে নীট আয় ৮ গুণ ক্ষতিপূরণ হিসাবে প্রদত্ত হইবে। এক্ষেত্রে ক্ষতিপূরণের পরিমাণ ‘গ’-এ বর্ণিত সর্বোচ্চ ক্ষতিপূরণের পরিমাণ অপেক্ষা কম হইবে না। অন্যান্য শ্রেণীর সম্পত্তির জন্য ক্ষতিপূরণের পরিমাণ নির্ধারণের জন্য অন্যান্য পদ্ধতি অবলম্বিত হইবে। হাট ও বাজার, জলকর ও বেসরকারী বনের সংশ্লিষ্ট বিষয়ের আয়ের দশ গুণ ক্ষতিপূরণ দেওয়া হইবে।
ক্ষতিপূরণের ব্যাপারে এই প্রস্তাবটিতে আরও বলা হয় যে, নীট আয়ের অর্থ হলো খাজনা, বাঁধবন্দী ও জমি রক্ষণাবেক্ষণের জন্যে এবং খাজনা আদায়ের জন্যে যে ব্যয় হয় সেই খরচ বাদে আদায়ের যে অংশ থাকে তাই। খাজনা আদায়ের ব্যয় সম্পর্কে রেভিনিউ অফিসারের সিদ্ধান্তকেই চূড়ান্ত বলে গৃহীত হবে এ কথাও প্রস্তাবটিতে উল্লেখ করা হয়। বর্গাদারের দ্বারা জমি চাষ করার প্রথা উচ্ছেদের ব্যবস্থা অবলম্বন সম্পর্কে বলা হয় যে, বিলটি আইনে পরিণত হলে আইন পাসের পূর্বে যে চাষী কোন নির্দিষ্ট জমি চাষ করে নাই, তার সাথে উক্ত জমির মালিক সেই জমি চাষের জন্যে কোন নোতুন চুক্তি সম্পাদন করতে পারবে না।
বিলটিতে প্রস্তাবিত সামগ্রিক বিলি-ব্যবস্থা সম্পর্কে বলা হয়:
জমিদার ও রায়তদের হাতে বিশেষভাবে নির্ধারিত পরিমাণের অতিরিক্ত যে আবাদী জমি আছে, সরকার তাহাও অধিকার করিয়া উহা দরিদ্র কৃষক, জমিহীন শ্রমিক ও বর্গাদারদের মধ্যে বিলি করিবেন। সরকার কর্তৃক জমি ও অন্যান্য জিনিসের স্বত্ব অধিকৃত হইবার পর প্রজারা জমির একমাত্র মালিক হিসাবে সরকারের সহিত সাক্ষাৎ সম্পর্কে আসিবে। উক্ত প্রজাদের অধিকার ও স্বত্ব সংরক্ষণের জন্য প্রয়োজনীয় ব্যবস্থা করিতে হইবে। কেবলমাত্র এক শ্রেণীর প্রজা থাকিবে। উক্ত রায়তদের জমির উপর পূর্ণ অধিকার থাকিবে। নির্দিষ্ট পরিমাণ জমি অপেক্ষা কম পরিমাণ জমির মালিক আসল কৃষকের নিকট একজন রায়ত জমি বিক্রয় করিতে পারিবে। কিন্তু প্রকৃত কৃষক নহে এরূপ লোকের নিকট জমি বিক্রি করা নিষিদ্ধ হইবে। কয়েকটি বিশেষ ক্ষেত্র ভিন্ন অপরের নিকট জমি বিলি করা একেবারে নিষিদ্ধ হইবে। জমি খণ্ড খণ্ড করা সম্পর্কে একটি বিশেষ সীমা নিষিদ্ধ থাকিবে। সমবায় ও বৈজ্ঞানিক পদ্ধতিতে কৃষিকার্য পরিচালনা করিবার জন্য ছোট ছোট জমি খণ্ড একত্রিত করার ব্যবস্থা করা হইবে।
১৯৪৭ সালের ২১শে এপ্রিল বঙ্গীয় বিধান পরিষদে মুসলিম লীগ সরকারের রাজস্ব সচিব ফজলুল রহমান ‘জমিদারী ক্রয় ও প্রজাস্বত্ব বিল’ পেশ করেন এবং সেই উপলক্ষ্যে বিলটির ওপর একটি ব্যাখ্যামূলক বক্তৃতা দেন। চিরস্থায়ী বন্দোবস্ত এবং তার বিভিন্ন সংস্কার প্রচেষ্টা সম্পর্কে কতকগুলি সাধারণ মন্তব্যের পর ক্ষতিপূরণের প্রশ্নে তিনি বলেন:
আমি জানি, কোন কোন মহলে এই বিল সুবিবেচনাপ্রসূত নহে বলিয়া ধারণা করা হইয়াছে। এ সম্পর্কে দুই প্রকার মনোভাব দেখা যায়। একজন এইরূপ অভিমত প্রকাশ করেন যে, চিরস্থায়ী বন্দোবস্তের ঐতিহাসিক পটভূমিকা ও জাতীয় স্বার্থ বিবেচনায় জমিদারদের কোনরূপ ক্ষতিপূরণ দেওয়া উচিত নহে। অপরপক্ষ বলেন, জমিদারদিগকে পূর্ণ ক্ষতিপূরণ দেওয়া উচিত। একথা সত্য যে, বৈদেশিক শাসন দৃঢ় করিবার জন্যই জমিদারী প্রথার সৃষ্টি হইয়াছিল, আজ যদি জাতীয় স্বার্থের জন্য ইহার লোপ করিবার প্রয়োজন হয়, তাহা হইলে ক্ষতিপূরণের জন্য আপত্তি করিবার কোন যুক্তিসঙ্গত কারণ থাকিতে পারে না। একথাও বলা হয় যে, জমিদারগণ জমি ও চাষবাসের উন্নতিকল্পে তাঁহাদের দায়িত্ব পালন করেন না। সুতরাং বিনা পরিশ্রমে জমির সম্পদ ভোগ করিবার অধিকারও তাঁদের নাই। কয়েকটি দেশে বিনা ক্ষতিপূরণে সরাসরি জমিদারী প্রথা উচ্ছেদের দৃষ্টান্ত রহিয়াছে। আবার কোথাও কোথাও ক্ষতিপূরণের নীতি গৃহীত হইলেও ইহা চলতি বাজারমূল্যের অনেক কম নির্ধারণ করা হইয়াছে। চরমপন্থীগণ মোটামুটি এই সকল যুক্তি দ্বারা পরিচালিত হন। পক্ষান্তরে জমিদারী প্রথা সমর্থকগণ বলিয়া থাকেন যে, জমীদারী প্রথার মূলে যাহাই থাকুক না কেন, আইনে জমিদারদের এমন কতকগুলি মৌলিক অধিকার দেওয়া হইয়াছে যাহার বলে এতদিন ধরিয়া ভূমিস্বত্ব হস্তান্তরিত হইয়াছে। ফলে মূল মালিকের সহিত সম্পর্ক নির্ধারণ করিতে পারে এরূপ পরিবার খুব কমই আছে। অধিকাংশ জমিদারই পূর্ণ বাজারমূল্যে নিলাম অথবা ব্যক্তিগতভাবে খরিদ করিয়া স্বত্ব পাইয়াছেন। সুতরাং বর্তমান জমিদারগণকে সম্পত্তির পূর্ণ মূল্য না দিয়া জমিদারী প্রথা উচ্ছেদের আইন করিলে উহা নিতান্ত অন্যায় ও পক্ষপাতমূলক হইবে। আমি পূর্বেই উল্লেখ করিয়াছি, এ সম্পর্কে উভয় পক্ষের চরম মনোভাব কি। কমিশনের অধিকাংশ সভ্যই সাধারণভাবে মোট লাভের দশ গুণ ক্ষতিপূরণ দিবার সুপারিশ করিয়াছেন। সর্বক্ষেত্রে দশ গুণ ক্ষতিপূরণে কাহারও প্রতি অন্যায় হইতে পারে মনে করিয়া স্যার ওয়াল্টার গার্নার ক্ষেত্রবিশেষে উহা শিখিল করিবার কথা বলিয়াছেন। সর্বক্ষেত্রে দশ গুণ ক্ষতিপূরণে শাসনব্যবস্থায় সুবিধা হইতে পারে। কিন্তু ইহাতে সর্বক্ষেত্রে ন্যায় বিচার করা হইবে না। আমি ইহাও বলিতে চাহি যে. গভর্ণমেন্ট সর্বদিক বিবেচনা করিয়া ক্ষতিপূরণের একটি ক্রমিক হারের তালিকা নির্ধারণ করিয়াছেন।[৭]
রাজস্বমন্ত্রী ফজলুর রহমান ক্ষতিপূরণ দেওয়া এবং না দেওয়া এই দুই পক্ষের যুক্তির উল্লেখ করে নিরপেক্ষ ভূমিকার যে ধারণা তাঁর বক্তৃতায় দিতে চেয়েছেন তা রক্ষা করা তাঁর পক্ষে সম্ভব হয়নি। তাঁদের আনীত বিল যে জমিদারদের প্রতিই প্রায় ষোলোআনা পক্ষপাতমূলক সেটা ক্ষয়িষ্ণু জমিদারদেরকে নোতুন আর্থিক জীবন দানের পরিকল্পনার মধ্যেই সুস্পষ্ট হয়ে ওঠে। এ প্রসঙ্গে তিনি বলেন:
ক্ষতিপূরণের টাকা যদি প্রদেশের আর্থিক স্বচ্ছলতা বৃদ্ধির জন্য লাভজনক পরিকল্পনা কার্যকরী করিবার উদ্দেশ্যে ব্যয় না হয়, তবে দেশে যে আর্থিক দৈন্য আসিয়া পড়িবে তাহাও সরকার বিবেচনা করিয়াছেন। এই বিপদের প্রতি সজাগ হইয়াই গভর্ণমেন্ট জমিদারদের এই ক্ষতিপূরণের টাকা দিয়াই তাঁহাদের দ্বারা দেশের শিল্প সম্পদ বৃদ্ধির ব্যবস্থা সম্পর্কে একটি পরিকল্পনা প্রণয়নের জন্য বিবেচনা করিতেছেন। এই ব্যাপারে গভর্ণমেন্ট এই সকল শিল্প সংগঠনে জমিদারদিগকে সাহায্য করিবেন মাত্র।[৮]
কাজেই এক্ষেত্রে দেখা যাচ্ছে যে, মুসলিম লীগ সরকার কেন্দ্রের থেকে প্রায় ১০০ কোটি টাকা ঋণ নিয়ে জমিদারদেরকে শুধু ক্ষতিপূরণ দিয়েই ক্ষান্ত না হয়ে তাদের জন্যে শোষণের নোতুন ক্ষেত্র প্রস্তুত করতে উদ্যোগী হয়েছিলেন। যুক্তিস্বরপ তাঁরা অবশ্য একথা বলতে চেয়েছিলেন যে, জমিদারদের মাধ্যমে এইভাবে ১০০ কোটি টাকা শিল্প খাতে নিয়োগ করা হলে শিল্পোন্নতির দ্বারা আমাদের দেশের অর্থনীতিতে অনেক অগ্রগতি সাধিত হবে। কিন্তু তাঁদের বক্তব্য যাই হোক এর আসল উদ্দেশ্য ছিলো কৃষক-শ্রমিক মধ্যবিত্তদের দেওয়া কর থেকে ১০০ কোটি টাকা খরচ করে বাঙলাদেশের অপদার্থ জমিদারদেরকে শিল্পপতি হিসেবে নোতুন জীবন দান করা। কাজেই বিলটিকে জমীদারী উচ্ছেদ বিল হিসেবে না দেখে ‘জমিদার পুনর্বাসন বিল’ হিসেবে তাকে দেখাই অধিকতর যুক্তিযুক্ত।
২১শে এপ্রিল প্রাদেশিক পরিষদে বিলটি পেশ করার পর অন্যান্যদেরসহ মুসলিম লীগের একাংশের আপত্তি সত্ত্বেও সরকার সেটিকে সিলেক্ট কমিটিতে পাঠান এবং ১৫ই জুলাই-এর মধ্যে তাঁদেরকে রিপোর্ট দানের নির্দেশ দেওয়া হয়। সিলেক্ট কমিটির এই রিপোর্ট তৈরীর পূর্বেই ৩রা জুন তারিখে ভারতের সর্বশেষ গভর্ণর জেনারেল লর্ড মাউন্টব্যাটেন ভারত ও বাঙলা বিভাগ সম্পর্কে তাঁর রোয়েদাদ ঘোষণা করেন। এই ঘোষণার পর ‘বঙ্গীয় জমিদারী ক্রয় ও প্রজাস্বত্ত্ব বিল’কে বঙ্গীয় বিধান পরিষদ কর্তৃক আইনে পরিণত করার প্রশ্ন ওঠে না। দেশ বিভাগের পর পূর্ব বাঙলার নোতুন প্রাদেশিক সরকার পূর্ব বাঙলা বিধান পরিষদে এই সংক্রান্ত একটা নোতুন বিল ১৯৪৮-এর এপ্রিল মাসে পেশ করেন এবং পরে ১৯৫০ সালের ফেব্রুয়ারীতে তা আইনে পরিণত হয়।

