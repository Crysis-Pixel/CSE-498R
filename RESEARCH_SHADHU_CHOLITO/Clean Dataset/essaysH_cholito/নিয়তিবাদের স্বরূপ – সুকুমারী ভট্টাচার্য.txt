খ্রিস্টপূর্ব প্রথম সহস্রাব্দের মাঝামাঝি জন্মান্তরবাদের সঙ্গে যুক্ত হয় কর্মবাদ; এ বিশ্বাস অনুসারে মানুষ পৃথিবীতে তার কৃতকর্মের ফল অনুসারে জন্মান্তর প্রাপ্ত হয়। এই সংযোগের অনেকগুলি দিক আছে। প্রথম স্তরে জন্মান্তরের মুখ ভবিষ্যৎকালের দিকেই ফেরানো ছিল; কিন্তু কর্মবাদ যুক্ত হলে এটি উভয়মুখী হয়: মানুষের অতীত কর্ম তার বর্তমান অবস্থা নিয়ন্ত্রণ করে, এবং তার বর্তমান কর্ম অনুসারে তার ভবিষ্যৎ জন্ম ও অবস্থা নিরূপিত হয়। ‘এ জন্মের পাপ ও পুণ্য অনুসারে (পরজন্মে) ঘৃণ্য বা সম্মানিত অবস্থা লাভ করা যায়।’ (মৎস্যপুরাণ ৩৯:১৯) ‘জাতক’ অনুসারে মানুষ দেবতা, মানুষ, পশু, যক্ষ, পিশাচ, গন্ধর্ব, কিন্নর, রাক্ষস, নাগ ও অন্যান্য উপদেবতা হয়েও জন্মাতে পারে, আবার জন্তু, পাখি, সাপ, কীট, জলজ, বায়বীয় জীব হয়েও জন্মাতে পারে। বৃক্ষদেবতা, নদীদেবতা হিসেবে তারা কতকটা যেন প্রকৃতির অংশভূত হয়ে যেতে পারে।
এই ভাবে, প্রথমত, জন্মান্তরের পরিসর ও সম্ভাব্যতা যেন অসীম হয়ে যায়। দ্বিতীয়ত, এখন একটি আপাত কার্যকারণ পরম্পরা দেখা যায়: কর্ম নিশ্চিত ফল দেয়। তৃতীয়ত, মানুষের জীবনের ওপরে কর্মের শক্তির আধিপত্য ও নিয়ন্ত্রণ স্বীকৃত হল। চতুর্থত, নিয়তি এখন বহু নামে দেখা দিল। কর্মবাদ জন্মান্তরবাদের সঙ্গে জুড়ে এমন এক শক্তির পরিসর সৃষ্টি করল যা শুধু একক জন্মান্তরবাদের পক্ষে সম্ভব ছিল না। ম্যাকমিলান এনসাইক্লোপিডিয়া অব রিলিজিয়ন-এ মাহোমি কর্মসম্বন্ধে বলেন, ‘আদিতে কর্ম সুচারুরূপে সম্পাদিত যজ্ঞক্রিয়াকে বোঝাত। এই ধারণাটি নৈতিকতায় উন্নীত হয়ে যে কোনও অভ্রান্ত ক্রিয়াকে বোঝাল। এই মত মেনে নিয়ে ভারতের ধর্মীয়, সামাজিক এবং আয়ুর্বেদিক দার্শনিকরা, (বিশেষত যাঁরা জন্মান্তর এবং দুঃখের উদ্ভব নিয়ে এবং তৎসংশিষ্ট ব্যক্তিত্বের উদ্ভব ও সামাজিক অবস্থানের সমর্থন নিয়ে চিন্তাক্লিষ্ট ছিলেন) এই (কর্ম) শব্দটির অর্থকে ব্যাপকতর করেন।’ (৮ম খণ্ড, পৃ. ২৬৭) যে সব আর্থসামাজিক উপাদান জন্মান্তরবাদের সৃষ্টি করে, সেগুলি ক্রমশ ঘনীভূত হয়; এ ছাড়াও কিছু কিছু ধর্মীয় দার্শনিক উপাদানও এই ধারণাটির সৃষ্টি ও পুষ্টিসাধন করে : এ দুটি মিলে এক শক্তিশালী ধারণার উদ্ভব হয়। বুদ্ধ যখন সাধনমার্গে অবতীর্ণ হন, তখন বিভিন্ন দর্শনতত্ত্বের প্রবর্তক কিছু সন্ন্যাসীর দেখা পান। ধর্ম-দর্শন চিন্তায় ঘন-আবিষ্ট এক পরিমণ্ডলে কর্মবাদের জন্ম, এবং ব্রাহ্মণ্যধর্ম এই কর্ম-সংজ্ঞায় অভিহিত মতটিকে আত্মস্থ করে। কর্মবাদের একটি আপাত-বৈজ্ঞানিক রূপ আছে; যদিও সমাজে ও দর্শনে এর থেকেই উদ্ভুত হল সম্পূর্ণ অবৈজ্ঞানিক নিয়তিবাদ।
কর্ম ও কর্মফলের সম্পর্ক সম্বন্ধে প্রাচীনতম একটি উল্লেখ মেলে বৃহদারণ্যক উপনিষদে: ‘মানুষ যে ভাবে সিদ্ধান্ত নেয় সে ভাবে কর্ম করে, এবং যে ভাবে কর্ম করে সেই রকম ফল পায়।’ (৪:৪:৫) মনুসংহিতাতেও কর্ম ও কর্মফল সম্বন্ধে সুদীর্ঘ একটি অংশ আছে; (১২:১-৮২) কিন্তু এটি বহু পরবর্তী কালের, খ্রিস্টীয় দ্বিতীয় শতকের রচনা; এখানে কর্মের ত্রিবিধ উৎস বলা আছে, মন, বাক্য ও ক্রিয়া; তিনটিরই কর্মফল হয়।
কর্ম কী? সহজ ভাবে বলতে গেলে, যে কোনও ক্রিয়া যার পশ্চাতে নৈতিক সিদ্ধান্ত ও ইচ্ছার ভূমিকা আছে তা-ই কর্ম। কখনও কখনও অনিচ্ছাকৃত ক্রিয়ার ফলও দেখি। প্রত্যেক ক্রিয়ারই ফল অবশ্যম্ভাবী, ভাল বা মন্দ। এ জন্মে বা কোনও এক পরজন্মে কর্ম থেকে কর্মফল পর্যন্ত যে কালগত ব্যবধান আছে তার একটা ব্যাখ্যা শংকরাচার্য জৈমিনির পূর্বমীমাংসা সূত্রের ভাষ্যে বলেছেন। সেখানে শংকরাচার্য এই কালগত ব্যবধানের হেতুনির্দেশে ‘অপূর্ব’ নামে একটি ব্যাপার স্বীকার করেছেন। ‘অপূর্ব’ একটি তত্ত্বগত কৃৎকরণ, যজ্ঞের ফলদানের ক্ষমতা সম্বন্ধে অভিজ্ঞতাপ্রসূত সমালোচনাকে ঠেকাবার একটি তাত্ত্বিক কৌশল। ‘এমন একটি কার্যকারণ প্রতিষ্ঠার প্রয়াস, যা প্রত্যক্ষগত ওই পরম্পরার অধীন নয়…ঈশ্বরবাদী বৈশেষিক বা নিরীশ্বরবাদী সাংখ্যের প্রসঙ্গে কর্ম কখনওই সমস্ত বিশ্বপ্রক্রিয়ার চালিকাশক্তি হতে পারে না। বৈশেষিক মতে ‘অদৃষ্ট’ পূর্বকর্মের ফলনির্ধারক, গুণ হিসেবে তা আত্মায় সঞ্চিত থাকে, একে পরবর্তী শাস্ত্রকাররা ‘অপূর্ব’র ব্যাখ্যার আদিরূপ হিসেবে মেনেছেন।’ (ও’ফ্লাহার্টি, সম্পাদিত, ১৯৮১, পৃ. ২৭৯, ২৮১)
কর্ম যেহেতু বহুবিধ তাই বহু ‘অপূর্ব’র সৃষ্টি হয়, কাজেই কর্মের ফলও প্রত্যেক কর্ম-সৃষ্ট অপূর্ব অনুসারে বহু ও বহুবিধ হয়। (জৈমিনীয় ব্রা ১:১১৮; ছান্দোগ্য উপ ৫:১০:৬; কৌষীতকি উপ ১:১: থেকে ২৬:৩; বৃহদারণ্যক উপ ১:৫:১৭; ৩:২:১৩; ৪:৩:৩৩; তৈত্তীরিয় উপ ২:৮) কর্মের অব্যবহিত পরেই ফল দেখা যায় না বলেই ‘অপূর্ব’ নামে কর্মের থেকে উদ্ভুত এক শক্তির কল্পনা করা হল। এ শক্তি তৎক্ষণাৎ ক্রিয়া শুরু করলেও সে ক্রিয়ার ফল আসে কালগত ব্যবধানে। এ ব্যবধান সর্বত্র সমান নয় বলে ‘যথাকালে’ ফল দেখা দেয়; অবশ্য এই ‘যথাকাল’ গভীর রহস্যাবৃত। প্রথম ধর্মক্রিয়া হল যজ্ঞ, যার থেকে পরবর্তী কর্মকাণ্ডে এই কর্মের অর্থই থেকে গেছে। পরবর্তী কালে ‘অপূর্ব’ দেখা দিয়েছে ‘অদৃষ্ট’ রূপে অর্থাৎ যা দেখা যায় না। কী দেখা যায় না? অতীতের সেই কর্ম যা আজ ফল দিচ্ছে, অথবা আজকের সেই কর্মের ফল ভবিষ্যতে যা দেখা দেবে।
জৈনধর্মে জন্মান্তরিত আত্মার আধার একটি দীপ্ত দেহ। জৈনমতে কর্মের যে অবশিষ্টাংশ পরিণতি লাভ করে তা ‘লেশ’ ও ‘বাসনা’র সঙ্গে যুক্ত হয়ে নিরূপণ করে কোন দিকে কর্মের সম্ভাবনা সক্রিয় হবে। ‘এখানে কর্ম ও কর্মফলের মধ্যে যে কালগত ব্যবধান, তার একটা আংশিক ব্যাখ্যা পাওয়া যায়। বাস্তব ও বিশ্বজাগতিক অর্থে ‘অদৃষ্ট’র ভূমিকা হল অদ্ভুত ও অসাধারণ যে সব ঘটনার ব্যাখ্যা অন্যত্র পাওয়া যায় না তার ব্যাখ্যা দেওয়া… আর সেই সব ঘটনারও যেগুলি শাস্তি ও পুরস্কারের অংশ বা চিহ্ন বহন করে। …অন্যদিকে বাস্তব কার্যকারণ ফাঁক পূরণ করে ব্যাখ্যার একটা সূত্র নির্দেশ করে, যেখানে অন্য প্রত্যক্ষ, অতএব আরও গ্রহণীয়, কারণ তা পাওয়া যায় না।’ (ওফ্লাহার্টি’, সম্পাদিত, ১৯৮৩, পৃ. ২৮৫, ২৮৮)
মীমাংসা যদিও ‘অপূর্ব’র উল্লেখ করে ‘অদৃষ্ট’ বা ‘নিয়তি’র উল্লেখ পাই ন্যায়কুসুমাঞ্জলি-তে, এতে ‘অপূর্ব-অধিকরণ’ নামে একটি পরিচ্ছেদ আছে। এখানে কর্ম ও কর্মফলের মধ্যে কালগত ব্যবধানের ব্যাখ্যায় বপন ও ফসল-কাটার মধ্যে ব্যবধানের উপমা ব্যবহার করা হয়েছে; এ হল কর্মের ‘বিপাক’ বা পরিণতিতে যে সময় লাগে, তা-ই। এখানে অদৃষ্ট হল ‘পরিপাক’।
রামানুজ, কুমারিল বা এ দুইয়ের অন্তর্বর্তী মীমাংসার যত ভাষ্যকার আছেন তাঁরা ব্যবহার করেছেন চিকিৎসাশাস্ত্রের উপমান: ঔষধ-সেবন ও আরোগ্যলাভের মধ্যে যে কালগত ব্যবধান আছে তা-র। মনে রাখতে হবে, উপনিষদের যুগেই যজ্ঞকে বলা হয়েছে ‘অদৃঢ় নৌকা’ (মুণ্ডক ১:২:৭) পরে যাস্কের নিরুক্ত-তে এবং তারও পরে মীমাংসায় যজ্ঞের ফল উৎপাদনের ক্ষমতা সম্বন্ধে সংশয় পোষণ করা হয়েছে। এর একটা কারণ, যজ্ঞ ও তার ফলের ব্যবধান যখন খুব বেশি হয়েছে তখন সাধারণ মানুষ যজ্ঞটিকে নিষ্ফল মনে করেছে। তাছাড়া অভিজ্ঞতায় লোকে দেখেছে যে যথানির্দিষ্ট ভাবে নিষ্পন্ন হলেও বহু যজ্ঞ ফল দেয়নি, তাই যজ্ঞকে আর খুব নির্ভরযোগ্য মনে হয়নি।
ভারতবর্ষে কর্মবাদের উদ্ভব কেমন করে হল? স্মরণীয় যে, মানুষ নিজের কৃতকর্মের ফল ভোগ করে, এমন একটা বিশ্বাস সারা পৃথিবীতে সব যুগেই ছিল। ‘কিন্তু ভারতবর্ষে প্রাগার্য অধিবাসীদের কৃষিকর্ম থেকে উদ্ভুত কার্যকারণ সম্পর্ক সম্বন্ধে একটা নৈর্ব্যক্তিক ধারণা ছড়িয়ে পড়েছিল (যা প্রায়ই কৃষি-নিরপেক্ষ); বৈদিক ক্রিয়াকাণ্ডের ধারণা, যোগ, বেদান্ত, আয়ুর্বেদীয় ভেষজ এবং সাম্প্রদায়িক ঈশ্বরবিশ্বাস (থেকে উদ্ভূত এই ধারণা), এবং (বৌদ্ধ ও জৈনধর্মে) এটি একটি মৌলিক তত্ত্ব। দক্ষিণ-এশিয়াতে কোনও একটিমাত্র কর্মবাদ নেই।’ (ম্যাকমিলান এনাইক্লোপিডিয়া অব রিলিজিয়ন, ২৮শ খণ্ড, পৃ. ২৬৭)
মূল জৈন ধর্মগ্রন্থগুলির অনেক ক’টিতেই অন্তর্নিহিত একটি নিয়তিবাদ লক্ষ্য করা যায়। উবাসগদসাও-র ভাষ্যে (৬:১৬৫) অভয়দেব বলছেন, ‘যা হওয়ার নয় তা কখনও ঘটে না; যা হওয়ার, কোনও প্রয়াস ছাড়াই তা ঘটে। যা হওয়া নিয়তিনির্দিষ্ট নয় তা হাতের মুঠোয় এসেও হারিয়ে যায়।’ স্যাদ্বাদমঞ্জরী থেকে মল্লিসেন একটি শ্লোকের উদ্ধৃতি দিয়েছেন, ‘ধ্বংস হওয়ার পরও (দেহ) আবার ফিরে আসে, যদি বিশ্বাস আহত হয়ে থাকে।’ আজীবিকমতের আবিষ্কর্তা বুদ্ধের সমকালীন মস্করী গোসাল বলেন, ‘প্রাণীর দুঃখভোগের কোনও হেতু বা প্রমাণ নেই।’ (দীঘনিকায় ১:৫০৩) প্রশ্নব্যাকরণসূত্র-এর টীকায় জ্ঞানবিমল বলেন, ‘বিশ্বজগৎ নিয়তির দ্বারা সৃষ্ট এমন কথা বাতুলের প্রলাপ, নিয়তি সর্বত্রই বলবত্তর, যেমন, মানুষের অভীষ্ট বস্তু লাভের কারণ (অবশ্যই নিয়তি)। তাই যা আমাদের ভাগ্য তা অন্যদের নয়, এ নিয়ে আমি শোক বা বিলাপ করি না। ভাগ্য হঠাৎ নিয়ে আসে দীপান্তর থেকে, সমুদ্রমধ্য থেকে। পৃথিবীর প্রান্তদেশের যে কোনও দিক থেকে, নিয়ে আসে মুখের সামনে। পরমায়ু মানুষের নিয়তি, (নিয়তি দ্বারাই) বুদ্ধির সাফল্য (ঘটে), (তেমনই) সংকল্পের, (নিজের) সঙ্গীদেরও।’ এ সব শাস্ত্রে নিয়তির দিকে এমনই ঝোঁক যে কর্ম যেন নিষ্ফল প্রতিপন্ন হয়। যা ঘটবার তা মানুষের প্রয়াস ছাড়া বা প্রয়াস সত্ত্বেও অনিবার্য ভাবেই ঘটে।
শংকরাচার্যের ব্রহ্মসূত্রভাষ্য(৩:২:৩৮-৪১) বলে প্রারব্ধকর্মের ফল জীবৎকালের মধ্যেই ফলে। জৈমিনির মত এই যে কৃতকর্ম একটা শক্তি সৃষ্টি করে (যাকে ভাষ্যে ‘অপূর্ব’ বলেছে), যা কর্মটিকে ফলের অভিমুখে নিয়ে যায়। এ ফল হল পূর্ব জন্মে কৃতকর্মের অবশেষে (সঞ্চিত কর্ম) যা একটা জীবৎকালে ফল উৎপাদন করে। ব্রহ্মসূত্রকার বাদরায়ণ বলেন, কৃতকর্ম পরজন্মে ফল উৎপাদন করতে পারে না, কারণ জন্ম থেকে জন্মান্তরে সংক্রমিত হওয়ার ক্ষমতা তার নেই। তিনি আরও বলেন ‘অপূর্ব’ ও ফল উৎপাদন করতে পারে না কারণ এটি বুদ্ধিবিরহিত শক্তিমাত্র; তাই ফল উৎপাদন করবার উপযুক্ত স্থান, কাল ও পাত্র নির্বাচন করবার ক্ষমতা আর থাকতে পারে না। কাজেই ব্রহ্মসূত্রের রচয়িতা ও ভাষ্যকার উভয়কেই স্বীকার করতে হয়েছে ঈশ্বরকে, যিনি ফলের নিয়ন্তা। এই ঈশ্বর মানুষকে নৈতিক দায়িত্ব দিয়েছেন; তাঁর কাজ শুধু দেখা, ফল যেন কর্মের অনুরূপ হয়। তবু প্রশ্ন থেকে যায় যে, ঈশ্বর কর্ম ফলের সম্বন্ধের পরিদর্শক হলেও, কর্মের সঙ্গে ফলের সত্যিকার অনুপাত রক্ষিত হয় কিনা। এ এল হার্মান বলেন, ‘যদি কর্মবাদ ন্যায়সঙ্গত হয়… তবে লোকে ঠিক যা তার প্রাপ্য তা-ই পেত, বেশিও নয়, কমও নয়। তা হলে প্রাপ্যের ন্যূনধিকতা কি হতে পারত? …কর্মবাদ সম্বন্ধে কেন কোনও ভবিষ্যদ্বাণী করা সম্ভব নয় এবং ও ভাবে দেখাও আমাদের পক্ষে সঙ্গত নয়। …যদি সত্যিই কর্ম বলে বিশ্বজাগতিক কোনও একটা বিধান থাকত, এবং এর বিশ্বজাগতিক ফল, (সত্যিই) সংসার, বা ঈশ্বরের ইচ্ছা থেকে নিরপেক্ষ ভাবে থাকত, তা হলে ঈশ্বরের শক্তি খর্ব হয়ে যেত। …ঈশ্বর যদি কর্মবাদের নিয়ন্তা হন, তা হলে এই বিধানের দ্বারা নিয়ন্ত্রিত দুঃখযন্ত্রণার সঙ্গে তিনি জড়িয়ে পড়েন। আর ঈশ্বর যদি কর্মের নিয়ন্তা না হন, আর কর্ম যদি ঈশ্বরনিরপেক্ষ, স্বাধীন একটি বিধান হয়, তা হলে ঈশ্বর সর্বশক্তিমান নন অথবা আমরা সংক্রমণশীল ব্যক্তিসত্তার সঙ্গে জড়িয়ে পড়ি, অথবা দুটোই (একসঙ্গে) হয়। …কিন্তু পরিণামে যদি ঈশ্বর জড়িত হন অতএব অপরাধের দায়িকও), অথবা অনিয়ন্ত্রণীয় বিশ্বজাগতিক এক প্রক্রিয়ার হাতের পুতুল মাত্র হন (সর্বশক্তিমান নন); তাহলে মনে হতে পারে, সৃষ্টির শুরু থেকেই তিনি এই দু’ভাবেই জড়িত। …পুনর্জন্ম দিয়ে সমাধান হয় না এবং কর্মবাদে এমন কোনও (নৈতিক) বিশুদ্ধ দৈব নেই, মানুষের ভাগ্যে যার সংঘটনে কিছু পাপকর্মের শাস্তি হয় না বা কিছু পুণ্যকর্মের পুরস্কার মেলে না। (ও’ফ্লাহার্টি, সম্পাদিত, ১৯৮৩, পৃ. ২৭৫, ২৭৮, ২৯০)
কর্ম ও কর্মফল সমানুপাতিক কিনা এ বিষয়ে ওপরের উদ্ধৃতিতে আলোচনা আছে, বিশেষত মানুষের অভিজ্ঞতার সঙ্গে তার কোনও সংগতি আছে কিনা সে নিয়ে। ঈশ্বরকে নিয়ন্তা মেনে বা না মেনেও এমন সব জটিলতা আছে যার থেকে বেরোনোর পথ পাওয়া যায় না। জি কে কবীশ্বর বলেন, ‘বৈষয়িকরা স্বর্গে পুনর্জন্ম কামনা করেন, মোক্ষ চান না; তা (স্বর্গ) পাওয়া যায় মন, বাক্য এবং দেহের সদাচরণ দিয়ে; এবং দেবতা, রাজা, সন্ন্যাসী, আত্মীয়, গুরুজন, কনিষ্ঠদের ও পিতামাতার উদ্দেশে দানের দ্বারা।’ (১৯৭৪, পৃ. ৩১) এই লেখক অনেক প্রাসঙ্গিক প্রশ্ন উত্থাপন করেছেন, কিন্তু তাঁর সমাধানগুলি দুর্বল। ঈশ্বরের অনুগ্রহ কি কর্মের বিধান খণ্ডন করে, তাঁরই ইচ্ছায় তাঁকে নস্যাৎ করে? যদি তা হয়, তা হলে এই বিধানে সাধারণ মানুষের বিশ্বাস দুর্বল হয়ে পড়ে না? এবং অনুতাপ ও আত্মসমর্পণের প্রলোভন দেখায় না? …(মানুষ) ন্যায়বিচার দাবি করতে পারে, কিন্তু অনুগ্রহের ক্ষেত্রে তা হয় না… (অনুগ্রহ) একটা বিশেষ সুবিধা যা গ্রহীতা নিজের জোরে পেতে পারে না, বা জোর করে বা দাবি করে পেতে পারে না, অথচ পাওয়ার যোগ্যতা প্রাপকের আছে এবং দাতা যখন ইচ্ছা করেন তখন দেন।’ (ঐ পৃ. ৩২-৩৩) কর্ম ও কর্মফলের বিধায়ক ঈশ্বর হলে, অনুগ্রহের প্রশ্ন ওঠেই; কিন্তু এ ঈশ্বর সর্বশক্তিমান ও দয়ালু নন; ইনি যেন বিশিষ্ট এক সরকারি ক্ষমতায় থেকে কর্মের অনুপাতে ফল দেন। যখন তিনি অনুগ্রহ করেন তখন আর বিচারক নন।
এর পর প্রশ্ন ওঠে, কর্মকর্তার, ফলপ্রসূ কর্মের কারকের। বৌদ্ধ এবং ব্রাহ্মণ্য উভয়মতেই বাসনাই সত্তা এবং দুঃখভোগের মূলে। বাসনা আত্মায় নিহিত থেকে দেহ থেকে দেহান্তরে সঞ্চায়িত হয়। ‘এ কোনও বিশেষ বাসনারূপে প্রতিভাত নয়, বরং তার আপন পরিসরের মূলে যে সব প্রাথমিক বাসনাগুলি থাকে— সব বাস্তবজ্ঞানের মূলেই সেগুলিকে প্রথমে দেখা যায়। স্বতঃস্ফূর্ত সজীব অস্তিত্বের মূলীভূত বাসনার রূপে এগুলিকে দেখা যায়, কর্মফলে মানুষ যে শরীর পায় তারই অনুগামী হয়ে এগুলি উপস্থিত থাকে।’ (বিয়ার্দো, সম্পাদিত, ১৯৭৩, পৃ. ৭৬)
কর্মকর্তার বিষয়টি বিশেষ গুরুত্বপূর্ণ, বিশেষত যখন এক জন্মের কর্মের ফল সে ভোগ করে জন্মান্তরে, তার ব্যক্তিত্বের পরিবর্তনের পরেও— ভিন্ন দেশে, কালে ও পরিবেশে। যদি বলা হয়, কর্মকর্তাই ফল ভোগ করে, মানুষ, জন্তু, উপদেবতা, অপদেবতা যে কোনও রূপে— তা হলে কর্ম ও তার ফলভোগের মধ্যে এমন গভীর ব্যবধান থাকে যে তা স্বীকার করা যায় না। … আলানদণ্ডত্যাগ আশ্রয়পরাবৃত্তি; আশ্রয় ত্যাগ করার পর ব্যক্তিত্বের পুনঃ সংহতি। (অর্থাৎ আশ্রয়ভূত শরীরের বিনাশের পর আত্মার নরদেহের সঞ্চারিত হওয়া) আশ্রয়দণ্ড হল ব্যক্তির মানস-শরীরে সমাহার… (একথা) কোনও কোনও প্রস্থান সাদামাটা ভাবে কর্ম দ্বারা ব্যক্তিত্বের পরিবর্তন হিসেবে বোঝে, যেমন কোনও নারীর পুরুষরূপে পুনর্জন্ম বা মানুষের পশুজন্ম।’ (তুচ্চি: ঈষ্ট অ্যান্ড ওয়েস্ট, ৩৪ খণ্ড, সংখ্যা ১-৪, ডিসেম্বর ১৯৮৮, পৃ. ১৬, ১৭) কর্ম ও কর্মফল আপাতদৃষ্টিতে যান্ত্রিক ভাবে চলে, অনুগ্রহ বা অন্যবিধ পরিবর্তনের কোনও অবকাশই সেখানে থাকে না। ‘যে কর্মের প্রকৃতি যান্ত্রিক তা ক্ষমা করতে পারে না এবং নিজে থেকে থেমে যেতেও পারে না।’ (পানিক্কর: ঈস্ট অ্যান্ড ওয়েস্ট, প্রাগুক্ত, পৃ. ১০০ )
কর্মবাদ সম্বন্ধে মৌলিক সমস্যা কার্যকারণ সম্বন্ধের একটা আপাত যৌক্তিক রূপ থাকলেও, ফলে যেটা দাঁড়ায় তা হল সম্পূর্ণ অযৌক্তিক নিয়তিবাদ। আরও গভীরে অনুসন্ধান করে বলা যায় কর্ম-কর্মফলের অন্তর্নিহিত প্রক্রিয়া সম্বন্ধে ‘অপূর্ব’র মাধ্যমেই হোক, অথবা অপূর্ব নিরপেক্ষ ভাবেই হোক, কোনও স্পষ্ট ধারণার অভাবই এর কারণ। নিনিয়ান স্মার্ট একটি অত্যন্ত যুক্তিযুক্ত কথা বলেন, ‘জন্মান্তরবাদ এবং তারই সহজাত (তত্ত্ব) কর্মবাদ কতকগুলি অসুবিধার সৃষ্টি করে, বিভিন্ন দৃষ্টিভঙ্গির কাছে (এই প্রশ্ন তুলে ধরে): কোন প্রক্রিয়ায় জন্মান্তর, ইত্যাদি ঘটে। তাই… যুক্তিবাদী পরমাণুবাদীরা, জন্মান্তরবাদে বিশ্বাসী বলেই স্থানগত দূরত্ব সত্ত্বেও কার্যকারণ পরম্পরাকে স্বীকার করতে বাধ্য হন। আর, জীবমাত্রেরই নিয়তি নির্ধারণ করে দেয় যে অদৃশ্য শক্তি তা বস্তুত কর্মে কার্যপ্রণালীকে এড়িয়ে যায়। অন্য দিকে ভারতবর্ষের প্রচলিত যে ধারণার আত্মা বা ব্যক্তিসত্তা সর্বব্যাপী, সে অনুসারে স্থানিক দূরত্বেও কার্যকারণে ক্রিয়া গ্রহণযোগ্য হয়, কারণ এক জন্মের অবশিষ্ট নৈতিকশক্তি সর্বব্যাপী আত্মার দ্বারা সঞ্চারিত হয়। যাই হোক, প্রাচীন (নিঃসংশয়ে অ-ভারতীয় প্রভাবজাত) ভারতীয় কর্মবাদ বলে যে, এক ধরনের প্রাকৃতিক নিয়মের দ্বারাই এটি কার্যকর হয়; এক বার যখন কেউ এ কথা বলে যে পৃথিবীটা এ রকমই, তখন তো সত্যিই আর কোনও সমস্যা থাকে না। পরবর্তী দার্শনিকরা প্রশ্ন তুললেন কর্মবাদের কার্যপ্রণালী কেমন। ঈশ্বর বিশ্বাসীরা যুক্তি দিলেন যে, কর্মের প্রক্রিয়া ‘ঈশ্বর সম্বন্ধে একটি প্রমাণ’, কিন্তু ভারতীয় কল্পনায় স্বনিয়ন্ত্রিত একটি নৈতিক বিধির ধারণা এত দৃঢ়মূল ছিল যে ওই প্রমাণে অবিশ্বাসীর বিশ্বাস জন্মাত না।’ (১৯৬৪, পৃ. ১৬৩)
কর্ম ও তার পরিণতির মধ্যে যে কালিক ব্যবধান তার সঙ্গে এই ধারণা সংশ্লিষ্ট হল যে, কর্মফল একই জন্মে কোনও সময়ে বা ভবিষ্যৎ কোনও জন্মে অনুভূত হয়। যজ্ঞে উচ্চারিত মন্ত্র ‘অপূর্ব’ সঞ্চারিত করে এবং ‘অপূর্বই অভীষ্ট ফল সৃষ্টি করে, কিন্তু তাতেও মন্ত্র-উচ্চারণ ও ফলোমের মধ্যে কালগত ব্যবধান থাকে। হাজিমে নাকামুরা বলেন, ‘কিছু কর্ম যে জন্মে অনুষ্ঠিত হয় সেই জন্মেই ফল দেয়, আর কিছু ঠিক তার পরের জন্মে এবং আরও কিছু, পরবর্তী কোনও কোনও জন্মে। ব্যক্তিসত্তা হল বহু কারণের কার্য, যে সব কারণ অতীত জন্মগুলি থেকে বাহিত হয়ে এসেছে, পৃথিবীর আর সব কারণের সঙ্গে তা ঘনিষ্ঠ ভাবে যুক্ত। এ ব্যাখ্যা সব সময়েই বিপরীতক্রমে বর্তমানের সঙ্গে মিলিয়ে নেওয়া যায়। ঘটনার সঙ্গে মেলে, কারণ ঘটনা থেকেই এ তথ্যের উদ্ভব। (যদিও অভিজ্ঞতা দিয়ে এর সত্যতা প্রমাণ করা যায় তবুও) উল্টো বলে প্রমাণ করা যায় না, কারণ মানুষের সন্ধানের ওপারে এর অবস্থান। বৌদ্ধধর্মে একে রক্ষা করা হয়েছে, কারণ এর থেকে (কর্মফলের) একটি নৈতিক কারণ পাওয়া যায়।’ (১৯৮৬, পৃ. ২৬৪) ‘নৈতিক কর্মকর্তা যে-ব্যক্তি সে তারই অতীত ক্রিয়াকলাপের ফল পায়— যা কিছু কিছু পরিণত হয়ে এ জন্মে কার্যকর হয়। সে যদি নিজেকে সম্পূর্ণরূপে আসক্তিমুক্ত করতে না পারে তো আরও কিছু কর্ম ও বাসনা তার সত্তায় সংলগ্ন হয়, যার ফলে বারবার তাকে জন্মগ্রহণ করতে হয় যতক্ষণ না জমা-খরচের দু’দিকই শূন্য হয়, অর্থাৎ এমন অফলিত কোনও কর্ম বা অতৃপ্ত কোনও বাসনা আর না থাকে, যার জের জন্মান্তরেও টানতে হয়। পরজন্মে ব্যক্তির কর্মফলের দায় থেকে যায়।’ (সংযুক্তনিকা ৩:২:১০:৯-১০; ১:৪:৬; অঙ্গুত্তরনিকায় ১:২:১৩; ৩:৩৫:১ যেখানে যম বলে, মানুষকে তার কাজ, কথা ও কর্মের সব পাপের শোধ করতে হয়।) মজ্ঝিমনিকায় বলে, ‘এ (আত্মা) যা করে তাই নির্ধারণ করে এ কী হবে এবং তার কোন সব ধারণা জন্মাবে।’ ধম্মপদে পড়ি ‘মন্দ মানুষ করে; (তার ফলের) বেদনা অনুভব করে, মানুষই মন্দের প্রতিকার করে এবং মানুষই মন্দকে শাস্তি দেয়।’ (১৬৫) বুদ্ধ বলেন, ‘মানুষ সজ্ঞানে কৃত কোনও কর্ম এবং যার ফল ভোগ করা হয়নি এমন সঞ্চিত কর্ম মুছে ফেলতে পারে না; এগুলি এ জন্মে, নয় পরের কোনও জন্মে ফল দেবেই।’ (অঙ্গুত্তরনিকায় ১-২:১৩) নতুন জোর দেওয়াটা খুব তাৎপর্যপূর্ণ ‘সজ্ঞানে কৃত’, এতে মানুষের নৈতিক দায়িত্ব আসে, এবং মনে করা যেতে পারে ফল কর্মের ওপর ততটা নির্ভর করে না, যতটা ইচ্ছার ওপরে করে। ধর্মশাস্ত্রে এ একটা নতুন মাত্রা প্রথমবার দেখা দিল, নীতি হয়ে দাঁড়াল মানদণ্ড। এর থেকে একটা কথা আসে: যেহেতু কর্মের কর্তা হল ব্যক্তি, তাই ফলভোগও শুধু তাকেই করতে হয়। প্রাকৃতিক বিপর্যয়, যেমন সংক্রামক রোগের আক্রমণ, দুর্ভিক্ষ, ট্রেন বা প্লেনের বা মোটরগাড়ির দুর্ঘটনা, যার সঙ্গে অনেক লোকের ভাগ্য জড়িত থাকে তা জনসমষ্টির কোনও ক্রিয়ার ফলে নয়, ব্যক্তিগত কর্মের ফলেই ঘটে।— আপতিক ভাবে? এক সঙ্গেই? ‘কাজেই নিঃসন্দিগ্ধ প্রমাণ আছে, গোষ্ঠীগত কর্মের ধারণা ভারতীয় ধর্মে বিজাতীয় এবং কর্ম সম্বন্ধে ধ্রুপদী ধারণার পরিপন্থী।’ (ইস্ট অ্যান্ড ওয়েস্ট, ৩৯ খণ্ড, ১-৪ সংখ্যা, ডিসেম্বর ১৯৮৯ পৃ. ১৯৩)
‘বস্তুসত্তা আরোপ করার দ্বারা চিন্তাকল্পিত জগৎ প্রাকৃতিক জগতে বিলীন হয়ে যায়। (তখন) সেটা আবশ্যিক আর (বস্তুত) নিয়তিই হয়ে ওঠে, এবং মানুষ জীবনেও তাকে তেমন ভাবেই উপলব্ধি করে… (জীবনের) ভূমিকাতেও এমন ভাবেই বস্তু-সত্তা আরোপ করা যায় যেমন চিন্তাকল্পিত (জগৎ)। আত্মসচেতনতার যে পরিসরটি (ব্যক্তিজীবনের ভূমিকাতে বাস্তবায়িত হয়েছে তাকে তখন অনিবার্য নিয়তি বলেই মনে হয়, ফলে ব্যক্তি তার সম্বন্ধে দায়িত্ব অস্বীকার করে। (বার্গার, ১৯৭০, পৃ. ১০৮)
বৈদিক যজ্ঞনিষ্ঠ ধর্ম প্রধানত গোষ্ঠীগত ছিল, গৃহকর্মেও পরিবারের সকলে উপস্থিত থাকতেন; আর পরিবার মানে ‘কুল’ অর্থাৎ বৃহৎ যৌথ পরিবার। সামূহিক শ্রৌতযাগের (দু-একটি ব্যতিরেকে) ফল সমস্ত গোষ্ঠী ভোগ করত। সংহিতা ব্রাহ্মণের যজ্ঞনির্ভর যুগ থেকে উপনিষদের যুগের মধ্যে বহু পরিবর্তন এসে পড়ে। জন্মান্তরের একটি আনুষঙ্গিক অঙ্গ যা ব্রাহ্মণ্যসাহিত্যে দেখি, তাতে জন্মান্তর হল বহুবার-ভোগ্য একটি অশুভ দুর্ভাগ্য, যার থেকে নিষ্ক্রমণ ব্যক্তিরই শুধু হতে পারে, তাই এ বারে ধর্মের লক্ষ্য গোষ্ঠী থেকে ব্যক্তিতে পৌঁছল। ব্যক্তিরই পুনর্জন্ম হয়, তাই জন্মান্তরের অবসান ঘটলে ব্যক্তিরই লাভ। উপনিষৎ স্পষ্ট ভাবে বলেছে, ব্যক্তির ভূমিকা, কর্তব্য ও লক্ষ কী। বৃহৎ শ্রৌতযাগ তখনও অনুষ্ঠিত হত, এক সহস্রাব্দের বেশি চলেও ছিল। কিন্তু ধর্মাচরণের প্রণালীটা এক দিকে ক্রমশ যজ্ঞ থেকে তপস্যার দিকে, বোধির দিকে সরে যাচ্ছিল, অপর দিকে প্রাথমিক পর্যায়ে পূজা দেখা যাচ্ছিল উপনিষদের যুগের কিছু পর থেকেই। নতুন লক্ষ্য হল মোক্ষ। মোক্ষ কার? বৃহৎ জনসমাজ অসহ্য দারিদ্র্যে ক্লিষ্ট এবং সামান্য আর্থিক স্বাচ্ছল্যের জন্যে উন্মুখ— তাদের জন্যে নয়; কিন্তু যে মুষ্টিমেয় শিক্ষিত লোকেরা মোক্ষের কথা চিন্তা-আলোচনা করছিলেন তাঁরাই এর দাবিদার। হেস্টারমান বলেন, ‘কর্মবাদের উদ্ভব ও বিস্তারের মধ্যে বহু উপাদানই কার্যকর ছিল। কিন্তু আমার মনে হয়, কেন্দ্রবিন্দুতে আছে ব্যক্তির ওপর গুরুত্ব আরোপ। জীবনমৃত্যুর যে কঠিন টানাপোড়েন অন্যদের সঙ্গে সহযোগিতা প্রয়োজন, এখন একক ব্যক্তিকে জন্মে জন্মান্তরে তা-ই সাধন করে চলতে হবে। অশুচিতার নিষ্কাশন উত্তরাধিকারের একটি বৈশিষ্ট্য। অন্য ভাবে বললে, এইখানে আমরা জাতিভেদের নীতিগত তত্ত্বকে স্পর্শ করছি।’ (হেস্টারমান, ডব্লু-ইউ, জেড, কে এস, ১৯৬৩, পৃ. ১৬)
খ্রিস্টপূর্ব সপ্তম শতকের কাছাকাছি ভূমধ্যসাগরের চারপাশে, গ্রিস, চিন এবং ভারতবর্ষে ধীরে ধীরে কিন্তু অপ্রতিহত ভাবে বৃহৎ কিছু পরিবর্তন দেখা দিচ্ছিল। এর মধ্যে একটা হল, জন্মান্তরবাদের অভ্যুত্থান। এটি যখন দু’এক শতকের মধ্যে কর্মবাদের সঙ্গে যুক্ত হল, তখন ওই পরিবর্তনের ধারার সবচেয়ে বড় পর্যায় সমাপ্ত হল। অন্য ভাষায় বললে, একটি যুক্তিসিদ্ধ দার্শনিক মত সংজ্ঞা লাভ করল, যাতে এ পর্যন্ত অব্যাখ্যাত অনেক আপাত-অসঙ্গতির ব্যাখ্যা পাওয়া গেল। জীবনে সামাজিক অবস্থান, সুখদুঃখ, লাভক্ষতি, এ সবের কারণ পাওয়া গেল কর্মভোক্তার পূর্বকৃত কর্মে। এর কোনও প্রমাণ পাওয়া যায় না, কিন্তু সাধারণ বিশ্বাসপ্রবণ মানুষ যাঁরা অসীম দুর্গতির মধ্যে জীবনের কোনও অসঙ্গতির অর্থই খুঁজে পাচ্ছিলেন না, কিন্তু নিজেদের দুর্ভাগ্যের অনুপাতে কোনও দুষ্কর্ম যাঁরা করেননি, তাঁরা এত দিনে আপাত-অসঙ্গতির ব্যাখ্যা খুঁজে পেলেন: তাঁদের দুর্গতির জন্য দায়ী তাঁদের পূর্বজন্মে কৃত কর্ম, যার ফল ফলছে এ জন্মের দুঃখভোগে। বোঝা সহজ, কর্মবাদে অনেক ফাঁক, অনেক ফাঁকি আছে, যা সাধারণ মানুষের বোধের অগম্য ছিল বলেই তাঁরা কর্মবাদকে সবশুদ্ধ মেনে নিয়েছিলেন। তাঁদের কাছে আপাত ভাবে সব কিছুর ঢালাও ব্যাখ্যা বলে যা উপস্থাপিত করা গেল তা যেন একটি নিখুঁত ছক যার মধ্যে সব অভিজ্ঞতা ধরে যায়। ল হ্বাল্লে পুস্যা একটি উল্লেখ করেছেন, ‘দুঃখের ও মানুষের অবস্থা-বৈষম্যের সূচনা-বিষয়ক প্রহেলিকার যে সমাধান ভারতবর্ষ দিয়েছে তা পাওয়া যায় ‘কর্ম’ নামক শব্দে। ওই প্রহেলিকার এ সমাধান সর্বতো ভাবে সন্তোষজনক নয়, যেহেতু একেবারে সূচনাপর্বের ধাঁধাটির কোনও সদুত্তর এতে নেই। এটি (কর্মবাদ) বৈদিক প্রকৃতিবাদ, রহস্যবাদ ও ধার্মিকতাবোধ থেকে ধীরে ধীরে সরে এসেছিল।’ (এনসাইক্লোপিডিয়া অব রিলিজিয়ন অ্যান্ড এথিক্স, ৭ম খণ্ড, পৃ. ৬৭৩-৭৬) জন্মান্তরবাদ ও কর্মবাদে ওতপ্রোত ভাবে নানা ধরনের ভ্রান্তসিদ্ধান্ত অনুপ্রবিষ্ট; দু-চারটি উদাহরণ দিই:
মহাভারতে ইন্দ্র গৌতমের ছদ্মবেশে অহল্যাকে সম্ভোগ করবার পরে গৌতম দুজনের কাউকেই দোষ দিলেন না (সম্ভবত অপরাধী স্বয়ং দেবরাজ ইন্দ্র বলেই); বললেন: ‘অপরাধ কর্মের’। (১২:২৫৮:৪২) কার কর্মের? সে সম্বন্ধে ঋষি নীরব। এখানে কর্মের দোহাই পেড়ে একটি অন্যায়কে মেনে নেওয়া হল। মৎস্যপুরাণ বলে, ‘দেবতাদের কর্মে ভাল বা মন্দ কোনও ফল থাকে না, যেমন থাকে মানুষের ক্ষেত্রে।’ (৪:৬) দুটি কাহিনির অসঙ্গতি চোখে পড়ে। বাংলায় যেমন বলে, ‘দেবতার বেলায় লীলা খেলা, পাপ লিখেছে মানুষের বেলা।’ দেবতাদের কর্মে ফল নেই, মানুষের আছে। দেবতার লীলার নৈতিক বিচার হয় না, মানুষের কর্মই পাপ বা পুণ্য বলে অভিহিত। রামের ছলনায় বালিবধ, অন্যায় ভাবে সীতা পরিত্যাগ ও শম্বুকবধ এ সবের কোনও ফল ভোগ করতে হয় না। কারণ তিনি বিষ্ণুর অবতার। সীতাও তো লক্ষ্মীর অবতার, তবে তাঁকে সারাজীবন কষ্ট পেতে হল কেন? স্বর্গে তিনি কোনও পাপ করেছিলেন এমন কথা তো শাস্ত্রে লেখে না। সীতা নিজেও অবাক হয়েছিলেন অনর্জিত দুঃখভোগে, বলেছিলেন, ‘কী পাপ না জানি আগের জন্মে করেছি, তাই মর্মান্তিক দুঃখভোগেই এ জীবনটা কাটল!’ (রামায়ণ ৫.২৫:১৮) এখানে সাধারণ মর্ত মানুষের মতোই কথা বলেছেন সীতা, ভুলে গেছেন তাঁর আগের জন্মে তিনি লক্ষ্মী ছিলেন, কাজেই পাপ করার কথাই ওঠে না। পরের সাহিত্যে আর এই অবাক ভাব থাকে না। মার্কণ্ডেয় পুরাণে এক ব্রাহ্মণী স্বামী থেকে বিচ্ছিন্ন হয়ে বলেছিলেন, ‘পূর্বজন্মের পাপেই এমনটা হল’। (৭১:১৭)
লক্ষণীয়, কর্মবাদ যতই সমাজে শেকড় গাড়ছে, ততই লোকে এর থেকে সান্ত্বনা পাচ্ছে। কৌশল্যা রামের বনবাসে ও দশরথের মৃত্যুতে মর্মাহত, সীতার অভিজ্ঞতাও তিক্ত, কিন্তু সময়ে এ তিক্ততা খানিকটা কমে যায়। এটা ঘটে শুধু সেখানেই, যেখানে নিয়তিবাদী বিশ্বাসে নৈতিক সুবিচারের প্রত্যাশাই কমে যায়, একটা কড়া পড়ে যায় মানুষের মনে, তাতে ভাগ্যকে অনিবার্য বলে স্বীকার করা যায়।
যে-মতে কয়েক জন্মের ব্যবধানেও কর্মের ফল ফলে, তাতে কর্ম দুয়ে এবং তার ফল দুয়েতর, প্রায় অবিদ্যমান হয়ে ওঠে— অর্থাৎ কর্মের ফল ব্যবহিত। সমস্ত ধরা ছোঁয়ার বাইরে কর্মফলকে নিয়ে গিয়ে কর্ম ও কর্মফলের কার্যকারণ সম্বন্ধে প্রায় অবিশ্বাস্য পর্যায়ে চলে গেছে। মন্দকর্মের ফলভোগ বহু জন্মের ব্যবধানে কার্যকারণ সম্বন্ধকে এড়িয়ে যায়, বিশ্বাসযোগ্যতা হারায়। এই মতে এই জন্মে প্রচুর অপকর্ম করেও যদি দিব্যি সুখে থাকা যায়, (কারণ ফলভোগ ঘটবে কয়েক জন্ম পরে) তা হলে উপলব্ধির ক্ষেত্রে পাপপুণ্যের সীমারেখা এত অস্পষ্ট হয়ে যায় যে, তা না-থাকার সমানই হয়। নৈতিক বোধবিশ্বাস যেন এতে ক্ষীণ থেকে ক্ষীণতর হয়ে থাকে।
দেবতা ও নিয়তিবাদের অন্তর্নিহিত গরমিল সম্বন্ধে দেবীভারত পুরাণ বলে, ব্রহ্মা, বিষ্ণু, রুদ্র, ইন্দ্র ও অন্যান্য দেবতারা, অসুর, যক্ষ গন্ধর্ব সকলেই কর্মের অধীন, না হলে তাদের দেহ থাকত কেমন করে? এবং সুখদুঃখের অনুভূতি হত কী করে? যেমন শরীরী জীবের হয়। কৃষ্ণ তাঁর সমস্ত পৌরুষকর্ম করেছিলেন পূর্বনিরূপণের দ্বারা। (৪:১০:১৭-১৯) পুরাণে দেবতাদের আচরণ মানুষেরই মতো। স্কন্দপুরাণ বলে, ইন্দ্র পাপ করলে বৃহস্পতি তাঁকে সান্ত্বনা দিয়ে বলেন, দুঃখ কোরো না, নিখিল বিশ্বই কর্মের অধীন।’ (২:৭:২৩:১০) লিঙ্গপুরাণ-এ এক ব্যক্তির পিতাকে অসুর মেরে ফেললে পর শুনি, ‘অসুরেরা তোমার বাবাকে মারেনি, এটা ভাগ্য নিরূপিত ছিল। কে কার দ্বারা নিহত হয়? মানুষ তার আপন কর্মেরই ফল পায়।‘ (১:৬৪:১০৯-১১১) মজা হচ্ছে, এখানে কর্মফলকেই নিয়তি বলা হয়েছে। এবং হত্যার মতো পাপকেও নিহতের কর্মফল বলে বিচারের আওতার বাইরে নিয়ে যাওয়া হল।
সাধারণ ভাবে অবশ্য যে-দর্শনপ্রস্থানই মানুষের জীবনে কর্মের প্রভাবও মোক্ষ নিয়ে আলোচনা করেছে সে-ই বলেছে যে, মানুষের জীবনে কর্মের ভূমিকা সম্বন্ধে কেউ কিছুই জানে না। জৈন ধর্ম সম্ভবত একটি সত্যকার চূড়ান্ত মত প্রকাশ করেছে; ‘ছোটখাট এক দেবত্বে উপনীত হয়েও সে জানে না কোন কর্ম তাকে এই ফল দিয়েছে।’ (দসবেয়ালি সুত্ত ৫:৪৭) এই গ্রন্থ যা জানার এতটা মূল্য স্বীকার করেছে, তাতেই পড়ি, মানুষ নিজের কৃত পাপকর্ম জানলে পর সেই জানা-ই তাকে মুক্তি দেয়। (চুলিয় ১:১৮) প্রাক্তন জন্মের কর্ম ও তার ফল সম্বন্ধে অজ্ঞতা থেকেই বন্ধন ও পুনর্জন্ম হয়। যতক্ষণ মানুষ তার অতীত পাপকর্ম ও তার প্রতিফলন সম্বন্ধে না জানে ততক্ষণ পুনর্জন্মের আবর্তন থেকে তার মুক্তি নেই। অতএব মুক্তি অর্থাৎ পুনর্জন্মনিবারণ আসে জ্ঞান থেকেই।
কর্ম যে তার ফল থেকে সুদুর ব্যবধানে থাকতে পারে এ থেকে একটা সমস্যা জন্মায়, কারণ কোন কর্ম থেকে কোন ফল আসে তার কোনও নিশ্চয়তা থাকে না; যুক্তিসিদ্ধ কার্যকারণ পরম্পরার ক্ষেত্রে এটা একটা মস্ত বাধা। মস্করী গোসাল অবশ্য স্বীকার করেন না যে, প্রত্যেক কর্মেরই একটা আনুপাতিক সুদৃশ ফল আছে। তাঁর মতে মানুষের অভিজ্ঞতা সর্বৈব অহেতুক, কোনও কর্মের সঙ্গেই সেগুলি কার্যকারণ-সূত্রে গাঁথা নয়। ‘কাজে, কথায় ও চিন্তায় মন্দ হওয়া দুশ্চরিত্রতার ফল নয়, ভালও ভাল থেকে উদ্ভুত হয় না।’ (উবাসগদসাও, পরিশিষ্ট ২) কর্ম ও ফলের মধ্যে এই সমতার তত্ত্ব এসেছে মীমাংসাভাষ্য থেকে। জৈন মত এই যে, ভাল ও মন্দ কাজ পরস্পরকে নাকচ করে দেয় না, তাদের পৃথক পৃথক ফল অনিবার্য। কিন্তু কর্মের ফল দেখা দেওয়ার আগে তার বিপাক প্রয়োজন। নূমেন দেখাচ্ছেন, জৈন কর্মবিপাকতত্ত্বেও সেই গোলমেলে অস্পষ্টতা। কর্মবিপাক হচ্ছে কর্মের পরিণাম, পরিপক্ক হওয়া। কোনও কোনও ভারতীয় শাস্ত্রে, বিশেষত ধর্মসূত্র সাহিত্যে এবং কোনও কোনও পুরাণে আমরা দেখি, কর্ম ও তার ফলের বিরাট আনুপাতিক তালিকা, বিশেষ ভাবে নিষিদ্ধ কর্মের শাস্তির প্রকারভেদ: এ পৃথিবীতে অথবা অধোলোকে হীন অবস্থা। বর্তমান বৈজ্ঞানিক দৃষ্টিতে এ কোনও ব্যাখ্যাই নয়, বরং ঐশ্বরিক নিয়ন্ত্রণের কাছাকাছি এক তত্ত্ব। মনে রাখতে হবে, ভুল ব্যাখ্যাও মানুষের ব্যাখ্যাকামিতাই সূচনা করে; তার গূঢ় বিশ্বাস ও বাসনা হল চিনতে পারা যায় এমন কোনও একটি ছক আছে, যদিও আসলে কিছুই নেই। তিব্বতের ধর্ম বিশ্বাসেও কর্ম ও কর্মফলের একটা কার্যকারণ সম্পর্ক স্বীকার করা হয়েছিল, তিব্বতী ‘মৃতদের গ্রন্থ’-তে কর্মের সঙ্গে জন্মান্তরের সম্পর্ক স্পষ্ট। মহাভারতের আশ্বমেধিকপর্বে কশ্যপমুনির সঙ্গে এক ব্রাহ্মণের দীর্ঘ সংলাপের বিষয়বস্তু হল ব্রাহ্মণের একরাশি প্রশ্নের উত্তরে কশ্যপ বলে যাচ্ছেন কর্মের সঙ্গে জন্মান্তরের আনুপাতিক সম্বন্ধ। (১৬শ অধ্যায় থেকে)
কর্ম এবং নিয়তির প্রসঙ্গে স্বভাবতই প্রকৃতির কথা আসে। নিয়তি কি কর্মের দ্বারা প্রতিহত হয় বা তার সহায়তা পায়? প্রকৃতি বলে স্বতন্ত্র কিছু আছে কি? থাকলে কী তার দ্বারা মানুষের কর্ম প্রভাবিত হয়? হলে কী ভাবে হয়? প্রকৃতি বা স্বভাবের মধ্যে অন্তর্নিহিত থাকে, প্রথমত প্রাকৃতিক নিয়তিতে বিশ্বাস, এবং দ্বিতীয়ত অতিপ্রাকৃত নিয়তিতে বিশ্বাস। পাণ্ডে বলেন, প্রাকৃতিক নিয়তিতে বিশ্বাস প্রাকৃতিক ঘটনাপুঞ্জের নিয়মানুবর্তিতা থেকে উদ্ভুত, আর অতিপ্রাকৃত নিয়তিতে বিশ্বাস, মানুষের জীবনে আকস্মিক ঘটনা সম্বন্ধে চিন্তা থেকে প্রসূত। ‘আকস্মিক হল তা-ই যার কারণ জানা যায় না, সে জন্য প্রাচীনকালে কৌতূহল যখন জ্ঞানকে অনেকখানি ছাপিয়ে ওঠে, তখনই অতিপ্রাকৃতের কল্পনা আবির্ভূত হয়। ঘটনার অবশ্যম্ভাবিতা মানুষের মনকে দৃঢ় ভাবে প্রভাবিত করে থাকবে। সম্ভাব্যতার সূত্রে নিয়তিবাদকেও এই ধরনের অবশ্যম্ভাবিতার প্রসঙ্গে ভাবতে হবে।’ (১৯৭৪, পৃ. ৩৩৯)
স্বাধীন ইচ্ছার দৃঢ় অস্বীকৃতি এবং নিয়তিবাদকে কোনও দিব্য কর্তার অনুল্লেখ—একেই চূড়ান্ত তত্ত্ব বলে মনে করা হয়েছিল। মানুষের ‘সংকিলেস’ বা বিশুদ্ধির পিছনে কোনও কারণ বা হেতুকে অস্বীকার করাতে প্রকাশ পায় যে, নিয়তিকে অন্ধ মনে করা হত, অর্থাৎ নির্হেতুক আবশ্যিকতার মতো… এক বার অর্জিত হলে পর কর্মের উত্তরাধিকার আর ইচ্ছার ওপরে নির্ভরশীল নয় বলে ভাবা হত, তখন তা নিজস্ব নিয়মে কাজ করে যায়… ইচ্ছাটাকেই অস্বীকার করা হয়েছে… এই চূড়ান্ত পূর্বনির্ধারণবাদ কর্মে বিশ্বাস থাকাকে বাধা দেয় না। কিন্তু মস্করী গোসালের পক্ষে এ তত্ত্ব তার নৈতিকতার জোর হারিয়েছে। ধর্মাচরণ, ব্রত, তপস্যা, যৌন শুচিতা এ সব কোনও কিছু দ্বারাই কর্ম প্রভাবিত নয়, কিন্তু একে অস্বীকারও করা হয়নি। সমস্ত জীব নিয়তি, সংগতি এবং ভাব (প্রকৃতি) দ্বারা পুষ্ট। অগ্রগতি ও পরিবর্তন সর্বতো ভাবে নিয়ন্ত্রিত। নিয়তি মৌলিক বর্গ, তার ঠিক নিচেই ভাব, প্রত্যেক সত্তাতেই (কতকগুলি) শর্ত এবং লক্ষণ যা উপাদান হিসাবে কাজ করে তা বৃহৎ নিয়ামক নীতির অধীন, (এরা) বুদ্ধি, পুষ্টি এবং পুনর্জন্ম নির্ধারণ করে। (তবে) প্রয়াসের প্রয়োজন কী? মনে হবে যে স্বভাববাদীরা নিয়তিবাদীদের থেকে এইখানেই স্বতন্ত্র যে, নিয়তিবাদীরা মনে করেন ব্যক্তির বাইরের প্রভাব তাকে নিয়ন্ত্রণ করে, আর স্বভাববাদীরা মনে করেন ব্যক্তি তার আধিভৌতিক ও মানসিক স্বভাবের দ্বারা কঠোর ভাবে নিয়ন্ত্রিত। আর এই দুই মতের মধ্যে অনেক সাধারণ লক্ষণ আছে বলে এমনটা মনে করা হয় যে, স্বভাববাদীরা আজীবিকদের একটি ছোট উপসম্প্রদায় মাত্র। বেদবহির্ভূত প্রস্থানগুলির মধ্যে বহিঃপ্রকৃতির বাইরের ঘটনাপ্রবাহ ও মানবজীবনের ধারাকে প্রভাবিত করতে স্বভাব (প্রকৃতি)-এর অনুপ্রবেশ এবং অচিরেই তা নিয়তি বা ভাগ্যের সঙ্গে একাত্ম হয়ে গেল। মায়াবাদ যখন মঞ্চে আবির্ভূত হল তখন নিয়তিবাদকেও তা গ্রাস করল।… এই অগ্রগতি, সত্তামাত্রেরই কঠোর নিয়মের ধারায় ধীরে ধীরে বিবর্তন— এ কথা পালি ও অর্ধমাগধীতে আছে। শুধু যে সব কিছুই পরিবর্তন ও বুদ্ধির দ্বারা নিয়ন্ত্রিত হচ্ছে এ কথা নিছক একটি বিশ্বজাগতিক মায়া— তা নয়…. নিয়তিবাদের গুরুত্ব কমে যাওয়ার সঙ্গে সঙ্গেই মানবিক ক্রিয়ার নিরর্থকতাও হয়তো পশ্চাৎপটে সরে গেল… বাস্তবিকপক্ষে এ-ও হতে পারে যে আজীবিক তত্ত্বের কঠোর নিয়ন্ত্রণ কখনওই আজীবিক আচরণকে নিয়ন্ত্রিত করেনি। তা ছাড়া দৈনন্দিন জীবনে এর প্রভাব নগণ্যই ছিল। গোসাল এক অপরিবর্তন তত্ত্বে বিশ্বাস করতেন যার দ্বারা সব কিছু নিয়ন্ত্রিত হয়। সচ্চরিত, ব্রত, তপস্যা বা চারিত্রশুদ্ধি দিয়ে কর্মের কোনও হেরফের হয় না।… কাজেই আজীবিকদের কাছে নিয়তিই মহাবিশ্বের একমাত্র কারণ, প্রথম কারণ; সঙ্গতি আর ভাব হল নিয়তির ভ্রান্ত রূপভেদ। (পাণ্ডে, ১৯৭৪, পৃ. ৩৩৯, ২২৫-২২৭, ২৩৫, ৪৭১)
গোসাল তাঁর তত্ত্বের প্রতিষ্ঠা করার পূর্বে শ্বেতাশ্বতর উপনিষদে প্রায় ওই ধরনেরই উক্তি পাই, ‘কালঃ স্বভাবো নিয়তির্যদৃচ্ছা’। (১:২) ‘যদৃচ্ছা’ এখানে নিয়তির বিষয়বস্তুকেই সূচিত ও বিশেষিত করছে: অর্থাৎ নিয়তি খামখেয়ালি ও অভাবনীয়। এর দ্বারা নিয়তির মধ্যে কোনও সুসংহত ছক খোঁজার প্রয়াস দুশ্চেষ্টায় পরিণত হয়। কেউ কেউ একেই বলেন নিয়তির চূড়ান্ত সার্বভৌমতা বা আকস্মিকতাবাদ। এঁদের মত সম্বন্ধে বালাস্লেভ বলেন, আকস্মিকতাবাদ নামে বেশ কিছু মত (যার অর্থ) হঠাৎ ঘটা ঘটনা যদৃচ্ছাবাদ, (অর্থাৎ) যেমন-তেমন ঘটনা, স্বভাববাদ, (অর্থাৎ) প্রকৃতিবাদ বা বস্তুবাদীদের ওপরে আরোপিত, এ সব নিশ্চয়ই বহু প্রাচীন কালেই প্রচলিত ছিল। এ সব মতের পরস্পরের মধ্যে যত সূক্ষ্ম ভেদই থাক না কেন, সব ক’টিরই সাধারণ প্রতিপাদ্য হল এই যে, কোনও ঘটনারই কোনও নিয়তিকারণ নেই, অন্য কোনও কিছুরই ওপরে কোনও ঘটনার কোনও আবশ্যিক নির্ভরতা নেই। স্বতঃপ্রণোদিত, অনির্দেশ্য উৎপত্তির এই সব তত্ত্ব নিশ্চয়ই মহাবিশ্ব সম্বন্ধে কোনও কার্যকারণগত ব্যাখ্যার বিরুদ্ধে সংশয়বাদীদের প্রত্যাহ্বান জানানো।’ (১৯৮৩, পৃ. ১৯)
আজীবিকরা নিয়তি ও কর্মের মধ্যে কার্যকারণ সূত্রটিকে ছিন্ন করলেন। কিন্তু মূল ব্রাহ্মণ্যধর্ম ঠিক উল্টোটাই, কর্ম ও নিয়তির যোগসূত্রকে দৃঢ়তর করল। তাই অল্পকালের মধ্যেই কর্ম জীবনের সেই অংশের সঙ্গে সম্পৃক্ত হল, যা মানুষের জ্ঞানের পরিধির ওপারে; নাম পরিগ্রহ করল ‘অদৃষ্ট’, যার অর্থ ‘যা দেখা যায় না’। দীর্ঘনিকায়-এর সমাঞফলসুত্তের ব্যাখ্যাকালে বুদ্ধঘোষ তাঁর সুমঙ্গলবিলাসিনী টীকায় বলেন, ‘জীবের পাপের কোনও কারণ বা ভিত্তি নেই; তারা বিনা হেতু ও ভিত্তিতেই পাপী হয়। জীবের পুণ্যেরও কোনও কারণ বা ভিত্তি নেই, তারা হেতু বা ভিত্তি ছাড়াই পুণ্যবান হয়। নিজের বা অন্যের কৃত এমন কোনও কর্ম (নেই), (যা এ জন্মে তার নিয়তিকে প্রভাবিত করতে পারে), মানুষের কোনও কর্ম, কোনও শক্তি, কোনও সাহস, কোনও মানবিক সহিষ্ণুতা বা মানবিক শৌর্য নেই (যা এ জন্মে তার নিয়তিকে প্রভাবিত করতে পারে)। সব জীব যার নিঃশ্বাস পড়ে, যার জন্ম হয়, প্রাণ আছে (তারা সবাই) শক্তিহীন, ক্ষমতাহীন, গুণহীন; তারা নিয়তি, ভাগ্য, স্বভাব ও অভিজ্ঞতা দ্বারা পুষ্ট এবং সত্তার ছ’টি শ্রেণিতেই সুখ ও দুঃখ অনুভব করে।’ (পালি টেক্সট সোসাইটি, লন্ডন, ১৯৭৫, প্রথম খণ্ড, পৃ. ৫৩-৫৫, পরিচ্ছেদ ২১)
চোদ্দ লক্ষ প্রধান যোনিজ জন্ম আছে; ছ’ হাজার ছ’শো কর্ম, পাঁচশো কর্ম, তিন কৰ্ম, দেড়টি কর্ম; গৌণ কল্প, ছ’শ্রেণির মনুষ্যজীব, মানুষের জীবনে আটটি পর্যায় ভাগ, চার হাজার ন’শো সন্ন্যাসী, চার হাজার ন’শো নাগপ্রাসাদ, দু’ হাজার ক্ষমতা, তিন হাজার শুদ্ধি-নরক, ছত্রিশটি ধূলিলিপ্ত স্থান, একশোটি সচেতন জন্ম, একশোটি অচেতন জন্ম, গ্রন্থি থেকে একশোটি জন্ম, শত দেবতা, শতজন মানুষ, সাতটি পিশাচ, সাতশো সাতটি স্বপ্ন। চুরাশি লক্ষ মহাকল্প যার মধ্যে দিয়ে জ্ঞানী ও মূর্খ সমান ভাবেই পেরোবে, এবং দুঃখের অবসান ঘটাবে। অপরিপক্ক কর্মকে ফলপ্রসূ করার কোনও প্রশ্নই ওঠে না, তেমনই সদাচরণ, ব্রত, তপস্যা ও শুচিতা দ্বারা পরিণত কর্মের বিনাশেরও (প্রশ্ন ওঠে না)। ওটা হতে পারে না। সংসারকে মাপা হয় যেন ধানমাপা ভাণ্ড দিয়ে, তার সুখদুঃখ এবং নির্ধারিত অবসানকেও কমানো যায় না, বাড়ানোও যায় না, বাড়তি কিছু থাকে না, ঘাটতিও না। সুতোর গোলা ছুঁড়ে দিলে যেমন পুরোটাই আপনা-আপনি খুলে যায়, তেমনই পণ্ডিত ও মূর্খ দু’জনেই ওই পথে চলে দুঃখের অবসান ঘটাবে।
এই দীর্ঘ উদ্ধৃতি কার্যকারণ পরম্পরার সব যুক্তিযুক্ত অনুমানকে সঁপে দিল ভবিতব্যের কাছে। কিছুরই স্থায়ী মূল্য নেই, ভাল বা মন্দ, পণ্ডিত বা মুর্খ সকলেই অন্ধ এক নিয়তির হাতে ক্রীড়নক মাত্র। বৌদ্ধসাহিত্যে সংখ্যার দিকে এক কিশোরসুলভ প্রবণতা আছে এবং অচিরেই তা জ্যেতির্বিজ্ঞানের গণনাতীত রাশির মতো হয়ে ওঠে (যখন মানুষের বোধের মধ্যেই থাকে তখনও); এমন ভাবে সাজানো থাকে যা ব্যাখ্যার অতীত। কিন্তু যে কারণে ওই অংশটি ভয়াবহ হয়ে ওঠে তা হল কার্যকারণ সম্পর্ক সম্বন্ধে বা কোনও যুক্তিসাপেক্ষ ছক সম্বন্ধে এর সম্পূর্ণ ঔদাসীন্য। এই ছকটিই স্থায়ী হয় এবং দুয়ে সব অনুপঙ্খ নিয়ে বহুগণিত হতে থাকে। মানুষকে যেন নির্বিকার কর্মকারী হিসাবে দেখা যায়, তার ওপরে ঘটনা ঘটে, যার কোনও নিয়ন্ত্রণ তার হাতে নেই।
এই অবস্থাচক্রকে কার্ল পটার সুন্দর ভাবে বলেছেন:
…একদিকে সংশয়বাদ (দেখায় যে) ঘটনাসমূহ শৃঙ্খলাবদ্ধ ভাবে পরস্পরসংযুক্ত, অতএব উঠে দাঁড়াবার মতো (স্থান বা) অবস্থা আছে, সরে যাওয়ার মত নয়। অন্য দিকে নিয়তিবাদ: অর্থাৎ এই সংশয় যে, নৈর্ব্যক্তিক শক্তির দ্বারা মানুষের ভাগ্য পূর্ব-অবধারিত যা তার আয়ত্তের বাইরে। এরই সমান্তরাল শঙ্কাগুলি এক দিকে এই যে, মানুষ যা-ই করুক না কেন, প্রত্যাশিত ফল পাওয়া যাবে না; অন্য দিকে, সে যা-ই করুক না কেন যা ঘটবার তা ঘটবেই।… সম্পূর্ণ স্বাধীনতা হচ্ছে কর্ম থেকে মুক্তি। কেউ যদি বিশ্বাস করে যে, নিষ্কাম কর্ম ও নৈরাজ্যবাদে আংশিক মুক্তি মেলে, সেই দুইয়ের মধ্যে সত্যিকার কোনও পার্থক্য নেই…. (এ হল) মানুষের ক্ষেত্রে স্বাভাবিক এক অযৌক্তিকতা-জনিত শঙ্কা যা তার স্বভাবেই নিহিত আছে; এর দ্বারা কোনও বিশেষ কিংবা সাধারণ অবস্থার পরিমাপ সে নিজে বা অন্য কেউই করতে পারে না।’ (১৯৬৩, পৃ. ২৩)
আবার হালবফাস বলছেন, ‘ক্রমে ক্রমে এমন একটি পরিমণ্ডল রচিত হল যাতে যে-অদৃশ্য অজ্ঞেয় শক্তিকে প্রথমে অস্থায়ী ভাবে উপস্থাপিত করা হয়েছিল, ভাবজগতে তার এত গুরুত্ব পড়ল যে, তা প্রায় ভয়াবহ আকার ধারণ করল। ফলে মানবিক ক্রিয়ামাত্রই তার যুক্তিসঙ্গত আনুপাতিক ফল সহ সেই শক্তির অধীন হয়ে পড়ল। ধর্ম ও অধর্মের ধারণাও অদৃষ্টের হয়ে গুণের তালিকায় দেখা দিল এবং প্রশস্তপাদের, অর্থাৎ ধ্রুপদী বৈশেষিকের দ্বিতীয় বর্গভুক্ত পদার্থের অন্তর্গত হল।… জাতিভেদের ব্যাখ্যা পাওয়া যায় জন্মান্তর ও কর্মবাদে এবং উত্তরকালে (তার দ্বারা) উচ্চতর মার্গে আরোহণের অবকাশ থাকে।’ (১৯৯১, পৃ. ২৯, ৭০)
অদৃষ্ট নানা চেহারা, নাম ও অনুষঙ্গে চিহ্নিত হয়, কিন্তু তার ভূমিকা সেই অপ্রতিহত নিয়তিরই। এ সব নামের মধ্যে একটি হল ললাটলিপি, গ্রিসে এর কিছু ভিন্ন পরিচয় ছিল। দেবী কোরসে যে-শিশুটির ধাত্রী হয়েছিলেন, তাকে তিনি অগ্নিদগ্ধ করে অমর করতে উদ্যত হয়েছিলেন। অন্যত্র দেবীর প্রসাদে অ্যাকিলিসকে জলে ডুবিয়ে অমর করা হচ্ছিল। দেবী আইলেইথিয়া সদ্যোজাত শিশুদের ভাগ্য নিরূপণ করতেন। প্রাচীন ইরানে প্রধান দেবতা ইন্মানাও ‘এক বিশিষ্ট ভাগ্যদেবতা, একই সঙ্গে ভাল এবং মন্দ এবং সম্পূর্ণ অনির্দেশ্য।’ (হিডেনগ্রেন ১৯৩৮, পৃ. ৪) কাজেই, নবজাতকের ভবিষ্যৎ-নিরূপণের জন্যে দেবীদের আনুষ্ঠানিক ক্রিয়ার দ্বারা এই বিশ্বাস স্পষ্ট হচ্ছে যে, নানা নামে নিয়তিই সেখানে সক্রিয়। মানুষের জীবনে ভাল মন্দ যা-ই ঘটুক সবই ওপরের এক ঈশ্বর আগে থেকে ঠিক করে রাখেন— এ বিশ্বাস প্রায় সারা পৃথিবীতেই চিরকাল পরিব্যাপ্ত ছিল। ভারতবর্ষে গ্রামীণ ধর্মবিশ্বাস বলে, শিশুজন্মের ষষ্ঠ দিনে ভগবান বিধিরূপে (বা ষষ্ঠী দেবীরূপে) রাত্রে এসে অদৃশ্য অক্ষরে শিশুটির কপালে তার ভাগ্য লিখে দিয়ে যান। সত্যবান এক বছরের মধ্যে মারা যাবে, এমন বিধিলিপি জানা ছিল বলেই সাবিত্রীর নির্বন্ধাতিশয্যে যম শেষ পর্যন্ত সত্যবানকে পুনরুজ্জীবিত করেন। এই রকম আরও দু-একটা ঘটনার উল্লেখ আছে যেখানে বিধিলিপি পরিবর্তিত হয়েছে। কংস বলেছিল, ‘আমাদের মতো মানুষ সদাচরণ, মন্ত্র, ওষধি এবং নিরন্তর প্রচেষ্টার দ্বারা ভাগ্যকে প্রতিহত করে নিজের স্বার্থের অনুকূলে আনতে পারে।’ (হরিবংশ ৪৮:৩৯) কংস কিন্তু বিধিলিপি অন্যথা করতে পারেনি, সম্ভবত সদাচরণে ঘাটতি ছিল বলে। অন্য দু-একজন পেরেছিলেন, এটা আমরা পরে দেখব।
‘মানুষের ওপরে বাইরের চাপের সঙ্গে যুক্ত হল প্রথম নির্হেতুক ভাবে নির্দেশিত ললাটলেখন, যা সত্তামাত্রেরই সদর্থক বা নঞর্থক নিয়তিকে প্রকাশ করে। প্রথমত পূর্বজন্মের কর্মে ললাটলিপির কোনও ভিত্তি নেই, তাই নিরূপিত ঘটনাগুলি এক অর্থে ‘অনর্জিত’… নিয়তির প্রবল শক্তির সামনে আমাদের প্রশ্ন করতে হয়, কোনও মানুষের কখনওই কী কোনও ললাটলেখন পরিবর্তন করার সাধ্য আছে? ললাটলিপিতে নির্দেশিত নঞর্থক ঘটনাধারাকে প্রত্যাখ্যান করার বা অন্যের কাজ থেকে অর্জিত দুষ্কর্ম প্রতিহত করার, কিংবা ললাটলিপির প্রভাবকে পরাস্ত করে এমন কোনও ভাগ্য নির্ধারণ করার সাধ্য কী আছে যা সে চায় অথবা নিয়ন্ত্রণ করে…? (প্রাঙনিরূপণবাদ অনুসারে) প্রত্যেক কর্ম পৃথক ভাবে নথিভুক্ত হয় এবং প্রত্যেকটিরই কর্মের অনুরূপ একটা ফল থাকে কোনও প্রতিক্রিয়ায় (পুরস্কার বা শান্তি)। সৎকর্ম অপকর্মকে মুছে দিতে পারে না, যদিও সৎকর্ম যত বেশি হবে ললাটলিপি অনুযায়ী নিয়ন্ত্রিত শুভফলও তার বেশি হবে। এখানে ললাটলিপির ভূমিকা হল কোন কর্ম ফলবান হবে, অর্থাৎ একটি জীবনকালে (তার) ফল ফলবে তা নিরুপণ করা এক জন্মে করা সব কর্মই পরজন্মে ফল ধারণ করে না। কোনও কোনওটা বহু জন্মের ব্যবধানেও করে।’ (কীস অ্যান্ড ড্যানিয়েল, ১৯৮৩, পৃ. ৩৫-৩৯) ‘আপাত ভাবে মনে হয় কর্ম এমনই বস্তু যা… কোনও কালেই নষ্ট হয় না।’ (ও’ফ্লাহাটি, ১৯৭৪, পৃ. ১৪) কিন্তু সহস্রাব্দব্যাপী বিরাট সাহিত্যে বিস্তর বিধান দেওয়া আছে যাতে কর্মফল সম্পূর্ণ নষ্ট করা, মুছে দেওয়া বা বহুলাংশে পরিবর্তিত করা যায়। তার চেয়ে নিশ্চিত ভাবে যা বলা যায় তা হল, কর্ম ও কর্মফলকে এমন দুয়ে ও অমোঘ রূপে দেখানো হয়েছে শুধু একটি জটিল ও বিস্তৃত ছক তৈরি করার জন্যে, যাতে কর্ম ও কর্মফল নষ্ট করা সম্ভব হয়। কাপালিক ও লিঙ্গায়েত্রা কর্ম ও পুনর্জন্ম অস্বীকার করে। বৃহৎ পৌরাণিক সাহিত্যে অতীত কর্মকে অ-দৃষ্ট রূপে দেখানো হয়েছে; মুষ্টিমেয় কিছু গূঢ়জ্ঞানের অধিকারী ত্রিকালদর্শী ব্যক্তি ভান করেন যে, কর্মফল থেকে হিসেব করে তাঁরা কারণস্বরূপ কৃতকর্মে পৌঁছতে পারেন। বহু পূর্বে বৌদ্ধ মিলিন্দপঞহ গ্রন্থে আছে যে, কর্মের বিপাক ও ফলধারণ অজ্ঞেয়। (৪:৪:১) তেমনই জৈন সন্ন্যাসী হরিভদ্র সূরি নিয়তিকে অদৃষ্ট বলেন। (শাস্ত্রবার্তাসমুচ্চয় ৯১:১০৭) ব্যাপক ধারণা হল, কর্ম নিয়তির অধীন।
রামের বনবাসের পর কৌশল্যা বিলাপ করে বলেন, বৃথাই তিনি এত কাল ধরে পুত্রের জন্মের জন্যে ব্রতপালন করেছেন, দান, কৃচ্ছ্রাসাধন ও তপস্যা করেছেন, যেহেতু নিয়তি সেই পুত্রকেই ছিনিয়ে নিয়ে গেল। (রামায়ণ ২:২০:৫২) সীতাকে হরণ করবার সময়ে রাবণ যে স্পর্শ করেছিল তার জন্যে দায়ী সীতার দুনিয়তি। (ঐ ৬:৮৬:৮) যেখানে প্রত্যক্ষত নৈতিক ভাবে দায়ী ও অপরাধী ব্যক্তি আছে, সেখানেও ঘটনার ব্যাখ্যার জন্যে নিয়তিকে টেনে আনা হচ্ছে, নিয়তির আধ্যাত্মিক মূল্যবান বৃদ্ধি করার উদ্দেশ্য।
মহাভারত-এ এক জায়গায় পড়ি লোকেরা নিজের দোষে বা গুণে দুঃখ বা সুখ ভোগ করে। (১:৭৪:২৯); এই যুক্তি অনুসারে সীতার অপমান ও লাঞ্ছনা তাঁরই দোষের ফল। আবার এই ব্যক্তিগত দায়িত্ব খণ্ডিত হয় অন্য এক জায়গায়: ‘সুখদুঃখ মেপে দেয় নিয়তি, ব্যক্তির অধিকারের বাইরে এ সব।’ (ঐ ১:৮৪:৭) পাণ্ডবরাও তাদের নিজেদের (কর্মার্জিত ও নিয়তিনির্দিষ্ট) ভাগ্যই ভোগ করেছে। (ঐ ২:৪৪:১); অজ্ঞান কর্ম ও বাসনার তাড়নায় মানুষ জন্ম থেকে জন্মান্তরে ঘুরে বেড়ায়। (ঐ ৩:২:৬৭) এই ধরনের পরস্পরবিরুদ্ধ মত যখন প্রবল তখন একটি আপোসের সংজ্ঞা পাওয়া গেল: ‘কিছু নিয়তির বশে, কিছু আপতিক, আর কিছু বা নিজের কর্মের দোষে মানুষ ফল ভোগ করে।’ (ঐ ৩:৩৩:৩২) এতে যেন আঁধি আরও বেড়ে গেল, অথচ এই হল সত্যের সবচেয়ে কাছাকাছি তথ্য, মানুষের ভাগ্যে যে দুয়ে শক্তির খেলা, সেটা এখানে সবচেয়ে স্পষ্ট হয়ে উঠেছে। যেটা হঠাৎ চোখে পড়ছে না তা হল কর্ম ও নিয়তির মধ্যে একটা বিরোধ আছে; সে প্রসঙ্গ পরে। ‘হয় মানুষ হয়ে (মর্তে) কিংবা স্বর্গে, কিংবা পশু হয়ে মর্তে জন্মানো যায়, চতুর্থ কোনও ভাগ্য হতে পারে না।’ (ঐ ৩:১৭৮:৯) এই ধারণাটি ব্রহ্মবৈবর্তপুরাণ-এ পুনরায় দেখা দেয়: ‘কেউ কেউ বলে (এ পৃথিবীর) অভিজ্ঞতা মানুষের নিজের কর্মের জন্যে হয়, কেউ বলে নিয়তির জন্যে, অন্যেরা বলে প্রকৃতির জন্যে হয়। বেদে এই তিনটি মতই পাওয়া যায়… (মানুষ) নিজেই যখন কর্মের কর্তা, তখন (তা) নিয়তির জন্যে হয় এবং মানুষের প্রকৃতি পূর্বতন কর্মের ফলে সৃষ্ট হয়।’ (প্রকৃতি খণ্ড, ৬০:২৫-২৮) ভাগবতপুরাণ-এ এর পুনরুল্লেখ পাই: ‘কেউ বলে কর্ম, কেউ বলে মানুষের নিজের স্বভাব, কেউ বলে কাল এবং অন্যেরা বলে বাসনা… মানুষের জন্ম ও মৃত্যুর কারণ দৈব।’ (ভাষ্যকার শ্রীধর স্বামী ঈশ্বরবাদী, ‘দৈবের ব্যাখ্যায় বলেন ঈশ্বর’) এই সংমিশ্র ধারণার পুনরুক্তি বহু শাস্ত্রবচনেই আছে। ‘কেউ বলে আত্মাই হল সত্তার পরম বিকল্প, কেউ একে নিয়তি বলে মনে করে, কেউ বা ভাবে কর্ম, আবার অন্যেরা ভাবে প্রকৃতি (বা স্বভাব)। কারও-বা সিদ্ধান্ত এই যে ধারণা তর্কের অতীত, সম্পূর্ণ অজ্ঞেয়। তাই রাজর্ষি, আপনি আপনার বুদ্ধি দিয়ে একে বুঝে নিন।’ (ভাগ. পু. ১:১৭,১৯:২০) ‘শেষপর্যন্ত কর্ম দিয়ে কর্মের খণ্ডন হয় না, দুই-ই অজ্ঞান প্রসূত, যেন স্বপ্নের মধ্যে স্বপ্ন।’ (ঐ ৪:২৯:৩৪) ‘ভাগ্যের ওপরে কোনো শক্তি নেই।’ (ব্রহ্মবৈবর্ত পুরাণ ৪৪:৭৩) শাপ ও বর উভয়ই ভাগ্য দ্বারা নিয়ন্ত্রিত।’ (ঐ ২৩:১৪৬) আবার ‘যা হবার তা হবেই, যা ঘটবার তা ঘটবেই।’ (ঐ ২৭:৫৭)
এই ভাবে শাস্ত্রের পর শাস্ত্রে নিয়তিকে মানব-অভিজ্ঞতার চূড়ান্ত নিয়ন্তা হিসেবে দেখানো হয়েছে। সহজেই বোঝা যায় যে, এটি একটি অসম্ভব অবস্থান; ব্যক্তির নৈতিক দায়িত্বের সঙ্গে নিয়তিকে এতে গুলিয়ে ফেলা হচ্ছে। তা ছাড়া বেদে এ সব কথা আছে, এ উক্তিটি হাস্যকর। জন্মান্তর, কর্ম ও নিয়তি বেদে, সংহিতায় নেই, পরবর্তী উপনিষৎ সাহিত্যে এর আভাসমাত্র আছে। কিন্তু আমরা তো বহু নজির পাচ্ছি, রাক্ষস, অসুর, যক্ষ, অপ্সরা, গন্ধর্ব, কিন্নর, নাগ, উপদেবতা ও পূর্ণ দেবতা হয়ে জন্মানোর। মহাভারত বলছে, ‘যখন কোনো শাস্ত্র বলে যে, নিয়তি বলবতী এবং সঞ্চিত কর্ম এড়ানো কঠিন, তখন তা হল পূর্বজন্মের পাপের ফল।’ (৩:১৯৮:৮৬) পূর্বকৃত কর্ম এবং নিয়তির সম্পর্ক কী, তা একেবারেই স্পষ্ট নয়। একই নিঃশ্বাসের বলা হচ্ছে, ‘মানুষই পাপপুণ্যের কর্তা ও ফলভোক্তা, ঈশ্বর কেন কর্তা হতে যাবেন?’ (ঐ ৩:১৮১:৭, ৭:৪১১) আর এক জায়গায় শুনি, ‘নিয়তি পূর্ব হতে যা পাপ বলে ঠিক করে রেখেছে তা নিমিত্ত-মাত্র, একটা ছুতো শুধু, আমরা যন্ত্রের মতো সে সব কর্মের কারকমাত্র।’ (ঐ ৩:১৯৯:২-৩) ‘পূর্বকৃত কর্ম আত্মায় সংলগ্ন থাকে। বিধাতা বহুকর্মের মধ্যে ভেদাভেদ বোঝাবার জন্য এই বিধানটি দিয়েছেন।’ (ঐ ৩:১৯৯:১৬) এ ধরনের অসংখ্য কথার ছড়াছড়ি সমস্ত মহাকাব্যটি জুড়ে এবং এগুলির মোট যোগফল হল মানুষের কর্মের দায়িত্ব সম্বন্ধে তাকে অন্ধ করে রাখা। যেমন ‘আপতিক ঘটনা, নিয়তি, প্ৰকৃতি (বা স্বভাব) থেকে মানুষ যা পায় তা তার পূর্বকর্মের ফল।’ (ঐ ৩:৩৩:১৮) আবার, ‘অন্য কেউ কৃতকর্মের (ফলের) অভিজ্ঞতা ভোগ করে না, সে একাই কর্তা, সুখদুঃখের ভোক্তা, কৃতকর্ম কখনও নষ্ট হয় না।’ (ঐ ৩:২০০:২৭) ‘মৃত্যুর পরে কেউই তোমার সঙ্গী হবে না, শুধু পাপ ও পুণ্য-কর্মই তোমার অনুগামী হবে’ (ঐ ১২:৩১৬:৩৫) বপন ও ফসল কাটার উপমান ব্যবহার করা হয়েছে: ‘চাষী যেমন বীজ বোনে তেমনই ফসল তোলে— ভাল বা মন্দ।’ (ঐ ১৩:৬:৬) ‘মানুষ কৃতকর্মের ফল ঠিক সেই সেই দেহেই ভোগ করে (আবার)… কৃত কৰ্ম নষ্ট হয় না।’ (ঐ ১৩:৭:৩:৫)
যে ভগবদ্গীতা-কে মহাভারত-এর শ্রেষ্ঠ নির্যাস বলে মনে করা হয় তারও ভিত্তি জন্মান্তর ও কর্মবাদে। অরবিন্দ শর্মা বলেন, ‘পূর্বে যে সব সিদ্ধান্ত বলা হয়েছে, অর্থাৎ গীতা প্রাঙনির্ধারণবাদ বেছে নিয়েছে অথবা এ বিষয়টি সম্বন্ধে কখনও মনস্থির করতে পারেনি— এ সব মত হল কর্ম ক্রিয়মাণ বা আগামী কর্ম, সঞ্চিত কর্ম এবং প্রারব্ধ কর্ম নিয়ে যে বৃহত্তর ছকটি তৈরি হয়েছে তা-ই। এই ত্রিভাগ অনুসারে কৌরবদের মৃত্যু প্রারব্ধ কর্ম হয়ে যায়, কিন্তু যুদ্ধে অর্জুনের অংশগ্রহণ তখনও সঞ্চিত কর্ম, যার সঙ্গে যুক্ত হয়েছে আগামী ও ক্রিয়মাণ কর্মের শাণিত ধার; কৃষ্ণ প্রোৎসাহন বাক্য বলে একে পুরোপুরি ক্রিয়মাণ বা প্রারব্ধ করে তুলছেন, যা কৃষ্ণের মতের অর্জুনের করা সম্ভব, উচিত এবং তিনি তা করবেন।’ (১৯৭৯, পৃ. ৫৩৭) ভগবদগীতা তথা মহাভারতের মূল কাহিনিকে কর্ম ও কর্মফলের একটি প্রত্যক্ষ দৃষ্টান্ত বলে নেওয়া চলে। অধিকাংশ পুরাণ সম্বন্ধেও এ কথা প্রযোজ্য।
অর্বাচীনতার শাস্ত্র যোগাবাশিষ্ঠ রামায়ণ-ও প্রতিপন্ন করে এ তত্ত্ব: কর্ম→পুনর্জন্ম কর্মফলভোগ, ও একে দৃঢ়তর করে তোলার জন্যে নিয়তি পরিকল্পিত। ‘পূর্বতন বাসনা আমাকে (এ জীবনে) প্রণোদিত করে’। (মুমুক্ষু, ৫:১০) মানুষের উচিত এমন সব উদ্যোগ নেওয়া যা আপনিই অশুভকে খণ্ডন করে।’ (ঐ ৫:১১) ‘একটি ভাণ্ড বা বস্ত্রের যেমন নির্দিষ্ট আয়তন আছে, তেমনই মানুষের বাসনারও নির্দিষ্ট সীমা আছে।’ (ঐ ৫:২৪ )
নিয়তিবাদ এমনই এক সর্বদেশে, সর্বকালে পরিব্যাপ্ত ধারণা যে, খ্রিস্টীয় তৃতীয় শতকের আয়ুর্বেদগ্রন্থ চরকসংহিতা-কেও এর মুখোমুখি হতে হয়েছিল এবং নিজের আলোচ্য বিষয়ের মধ্যে ব্যবহার করতে হয়েছিল। চরক স্পষ্ট বলেন, ‘ভাগ্যকে নিজেরই পূর্বজন্ম থেকে মেনে আনা বলে মনে করতে হবে, যদিও মানুষ এ জন্মেও কর্ম করে।’ (চরকসংহিতা ৩:৩:৩০) কিছু পরে গ্রন্থকার প্রবল এবং দুর্বল নিয়তির মধ্যে ভেদরেখা টেনেছেন, দুর্বল নিয়তি মানুষের কর্মের দ্বারা প্রতিহত হয় কিন্তু একই সময়ে কর্মও নিয়তির দ্বারা পূর্ব-নিরূপিত হয়।’ (ঐ ৩:৩:৩৩-৩৪)
মিচেল জি হ্বাইস চরকের বিষয়ে বলেছেন, ‘নিয়তিকে স্বতঃপ্রবর্তিত বলে দেখতে হবে, তা পূর্বজন্মের কৃতকর্মের ফল, তা ছাড়াও মানুষ এ জন্মে যে কাজ করে তা-ও আছে। দুর্বল নিয়তি ব্যক্তির কর্ম দ্বারা প্রতিহত হয়; অপরপক্ষে মানুষের কর্মও নিয়তির দ্বারা প্রতিহত হয়। পূর্বজন্মে কর্মের উৎপত্তি থেকে গুরুত্ব সরিয়ে এ জন্মে এনে ফেলে চরক সার্থক ভাবে অমোঘ কর্মবাদকে পরিবর্তনশীল করে তুললেন।’ চরকসংহিতা(৪:২) সম্বন্ধে হ্লাইস বলছেন, ‘শুক্রের ত্রুটির জন্যে, নিজের অবশিষ্ট কর্মের জন্যে, ঋতু বিশেষের জন্যে, মায়ের খাদ্য ও কাজকর্মের জন্যে বহুবিধ অশুচিতার দোষ থেকে (শিশু) বিকৃত গঠনের হয়…।’ লক্ষণীয়, ভৌতিক হেতুর সঙ্গে চরক কৌশলে কর্মকে এনে এনে সমাজে আত্মরক্ষা করছেন। একই গ্রন্থের (২:৭) সম্বন্ধে বলছেন, ‘দেব, গন্ধর্ব, পিশাচ, রাক্ষস কেউ সেই মানুষকে ক্লেশ দিতে পারে না যে স্বতঃক্লিষ্ট নয়।’ এই অংশ থেকে মনে হয় বিকৃতগঠন শিশুর ব্যাপারে চরক পূর্বজন্মের পাপের চেয়ে প্রাকৃতিক হেতুগুলিকে প্রাধান্য দিচ্ছেন। দুর্ভাগ্যের বিষয়, চিকিৎসা সম্বন্ধে চরক বলেন, ‘অতএব যে কোনও রোগই সারে যখন দোষ ও কর্ম দুই-ই নিরস্ত হয়।’ (ও’ফ্লাহার্টি সম্পাদিত, ১৯৮৩, পৃ. ১১৭) এই আপাতবৈষম্য ধাঁধা লাগায়: শিশুর গঠন বিকৃতির ব্যাপারে যাঁর দৃষ্টিভঙ্গি বৈজ্ঞানিক, তিনিই আবার প্রাক্তন পাপকর্মের দোহাই দিয়ে কর্মবাদের প্রসঙ্গ নিয়ে আসেন। যিনি বলেন আত্মক্লেশই ক্লেশ, দেবতা, উপদেবতারা মানুষকে স্পর্শই করতে পারে না তিনিই হঠাৎ নিজের চিকিৎসার ব্যাপারে নিজের অবস্থান পরিবর্তন করলেন? এটা কিন্তু কোনও বিচ্ছিন্ন উদাহরণ নয়, সমগ্র চরকসংহিতা ঠিক এ জাতীয় পরস্পরবিরোধী উক্তিতে ভরা। সমগ্র গ্রন্থটির মূল অবস্থান বিশুদ্ধ বৈজ্ঞানিক, কিন্তু এ ধরনের কিছু রহস্যবাদী দুজ্ঞেয়বাদী উক্তি গ্রন্থটির সাহসী বৈজ্ঞানিক দৃষ্টিভঙ্গিকে আপাতদৃষ্টিতে বিকৃত করে। একমাত্র যে ব্যাখ্যা গ্রহণযোগ্য তা হল, এ সব উক্তি সমাজপতি, ধর্মশাস্ত্রকারদের তোয়াজ করবার জন্যে। তাঁরা তো কর্মবাদী, নিয়তিবাদী, তাই পুরো বৈজ্ঞানিক, কর্ম-নিয়তি-নিরপেক্ষ অবস্থান তাঁরা সইবেন কেন? তাঁদের তাঁবে যে-সমাজ, তার মধ্যে এ ধরনের বিশুদ্ধ স্বনির্ভর বিজ্ঞানী ভাবধারা অনুপ্রবিষ্ট হলে তাঁদের সব প্রচার ভেস্তে যাবে। তাই মাঝে মাঝে দু-চারটে ধার্মিকসুলভ কথা ঢুকিয়ে মূল গ্রন্থটিকে চরক অপমৃত্যু থেকে বাঁচানোর চেষ্টা করেছেন। বিজ্ঞানের অন্য প্রবক্তা এবং বেদ-নিরপেক্ষ দর্শনপ্রস্থানগুলিকেও এ সমস্যার সম্মুখীন হতে হয়েছিল এবং তাঁরাও ঠিক একই উপায়ে গা বাঁচিয়েছেন।
কর্ম ও কর্মফলকে চূড়ান্ত রহস্যে আবৃত রাখার ফল হল এই যে, যদিও পণ্ডিতেরা ঘটনাপ্রবাহকে বৈজ্ঞানিক কার্যকারণ— মেঘ থেকে বৃষ্টি বা বীজ থেকে শস্য— দিয়ে ব্যাখ্যা করতে চেয়েছেন তবু সে চেষ্টা ফলপ্রসূ হয়নি; কারণ কর্ম ও কর্মফল প্রকৃতির অন্তর্গত নয় এবং প্রকৃতির নিয়ম অনুসারে কাজ করে না। ওই মত হল কর্মবিপাকের। পুরাণ এবং অন্যান্য গ্রন্থে কর্ম ও আনুপাতিক কর্মফল সম্বন্ধে সুদীর্ঘ তালিকা আছে (বায়ু পু. ১০১:১১৫-৪৫; ১৭৫-১৯২; ব্রহ্মাণ্ড পু. তৃতীয় খণ্ড, ৪:২:১৪৫-১৯১, বিষ্ণু পু. ২:৬:১-১০, ৩২; অগ্নি পু. ৩৫২ অধ্যায়; মার্কণ্ডেয় পু. ১১:২২-২৫, পুরো দ্বাদশ অধ্যায় ১৪:১৬-১৮, ২৩-৩১, ৩৯-৯৫, পুরো পঞ্চদশ অধ্যায়; গরুড় পু. ২:৩২; ৭২-৮০; ১২৫-২৬, ভাগবত ৩:৩০; ৪:৫; ২০-২৭, ৩২, ব্রহ্মবৈবর্ত ২৬:১১:৩১; ৩৯:১-১৬, বামন পু. দ্বাদশ অধ্যায় ও আরও অনেক)
এ সব তালিকা সত্ত্বেও কার্যকারণ সম্বন্ধের আবির্ভাবের জন্যে— বিশেষত আধিভৌতিক স্তরের বাইরে— প্রয়োজন এক বুদ্ধিমান ও সমর্থ বিচারকের, যার বোধবুদ্ধি সন্দেহাতীত এবং যাঁর বিচার নির্ভরযোগ্য। খ্রিস্টানের ঈশ্বর, মুসলমানের আল্লাহ, ইহুদির যাহহ্বেহ’র মতো কোনও বিধাতার অবর্তমানে এমন এক খাঁটি ভারতীয় বিশ্বনিয়ন্তার অভাব স্পষ্টই প্রতীয়মান হয়। যদিও এই সব ঈশ্বরের অস্তিত্বও যে সব ধর্মীয় সমস্যার সমাধান করেছে একেবারেই তা নয়। ব্রাহ্মণ্যধর্মের মতো বহু দেবদেবী সম্পন্ন কোনও ধর্মে এমন এক জন দেবতা নেই যিনি কর্মফল বিতরণ করেন, যাঁর বিচার তর্কাতীত, অতএব সকলের গ্রহণযোগ্য। ‘সুমেরীয়দের পক্ষে এক সৌরদেবতা ‘উতু’ আর চন্দ্রদেবতা ‘নান্নাহ’ মৃতের বিচার করে ‘ভাগ্যে’ নিরূপণ করতেন।’ (ক্রামার, ১৯৬৩, পৃ. ১৩২) এ বিচার দেবতার পক্ষেও প্রযোজ্য। ‘এনলিল অপরাধ করলেন এবং দেবতাদের বিচার অনুসারে সুমেরীয় নরকের অভিমুখে তাঁকে যেতে হল।’ (ঐ পৃ. ১৪৭) এই ধরনের সর্বব্যাপী দিব্য বিচারের একটি অলঙ্ঘনীয় বিচার ছিল। ভারতে ব্রাহ্মণ্য বৌদ্ধ জৈন ধর্মবিশ্বাসের ঠিক এমন কোনও বিধাতা নেই। শাস্ত্রগুলিতে কর্ম ও ফলের মধ্যে পরস্পর-বিরোধিতা, অসামঞ্জস্য, বৈসাদৃশ্য এবং ভারসাম্যের অভাব স্পষ্ট চোখে পড়ে। অর্থাৎ কার্য ও কারণের মধ্যে কোনও সামঞ্জস্য বা ধ্রুব অনুপাত নেই, তাই এই বৈসাদৃশ্য থেকে কর্মবাদের বিশ্বসনীয়তা সম্বন্ধে সন্দেহ আসে। ভারতে দেবতাদের এক করণিক আছে, চিত্রগুপ্ত, কিন্তু কোনও বিচারক নেই। তাই অতীত, বর্তমান ও ভবিষ্যৎ কর্মের যথোপযুক্ত ফল পাওয়ার জনে যে অন্তর্নিহিত প্রত্যাশা মানুষের থাকে, তার সামনে আছে বিভিন্ন প্রভুত্ব ও মানদণ্ডের প্রতীকের এক এলোমেলো ব্যবস্থা। এই ফাঁকটাতেই বিকশিত হয়েছে নিয়তিবাদ ও কর্মবাদের তত্ত্ব।
ব্রাহ্মণ্য, বৌদ্ধ ও জৈনধর্ম সকলেই মানে যে এ জন্মের পাপের একটা ফল পরজন্মে নিম্নমানের কোনও স্তরে, অর্থাৎ মনুষ্যেতর যোনিতে বা দরিদ্র, ব্যাধিগ্রস্ত বা ঘৃণিত কোনও জন্ম; শুধু একজন্মে নয়, তার পরের কয়েকটি জন্মেই। মানুষ হয়ে জন্মানো হল পূর্বজন্মের পুণ্যের ফল। জৈনশাস্ত্রে পড়ি, ‘কোনও পশুরও নরকের অভিজ্ঞতা থাকতে পারে… ঘটনাচক্রে কোনও দেবতাও সর্প, মণি বা বৃক্ষরূপে প্রকাশিত হতে পারেন…. উদ্ভিদ-আত্মা আসে পশু বা মানব স্তর থেকে; যদিও মনে রাখতে হবে, যে এখানে ঝোঁকটা পড়ছে যুগপৎ একাধিক রূপ পরিগ্রহের ওপরে। অংশত এ (ধারণা)-র ভিত্তি হল (এই বিশ্বাস যে) কিছু উদ্ভিদের একাধিক বা বহু আত্মা আছে।’ (শূব্রিং, ১৯৬২, পৃ. ১৯১) এত স্পষ্ট করে কর্মের ফল হিসাবে ব্রাহ্মণ্যধর্ম কখনওই আত্মার মনুষ্যেতর বা জড়পদার্থের রূপপরিগ্রহ করার কথা বলে না। এ দিক থেকে জৈনধর্মের বিশ্বজগতের ব্যাখ্যা অনেক বেশি ব্যাপক। অবশ্য, ব্রাহ্মণ্যসাহিত্যেও দেবতাদের নাগ, মণি বা বৃক্ষরূপে জন্মাবার কথা আছে (বলরামের বাসুকিরূপ, বিষ্ণুপ্রিয়ার তুলসী, নারায়ণের শালগ্রামশিলা ও শিবের বাণলিঙ্গরূপ)। কিন্তু ব্রাহ্মণ্যসাহিত্যে যেখানে এ সব দেবকল্পকাহিনি তত্ত্বের দৃষ্টান্তরূপে আছে, জৈনধর্ম এখানে ধর্ম-বিশ্বাসের সূত্র হিসেবে এগুলিকে উপস্থাপিত করে। এক দিক থেকে বৌদ্ধ ও জৈন ধর্মে খুব মিল: দুটি ধর্মেই দেবতারা পাপের ফলে স্বর্গচ্যুত হন; ব্রাহ্মণ্যসাহিত্যেও এ কথা আছে, তবে অনেক কম। পাপকারী সত্যভ্রষ্ট দেবতা ব্রাহ্মণ্যসাহিত্যে বিরল হলেও জৈনধর্মে তা খুবই সাধারণ: দেবতারা কর্মফলে জড়পদার্থ হয়ে জন্মান, এ যেন কর্মবাদের চূড়ান্ত নিদর্শনরূপেই ঘটে। ব্রাহ্মণ্যসাহিত্যে দেবতাদের যখন দেবেতর বা মনুষ্যেতর জন্ম ঘটে তখন তা কোনও অভিশাপের ফলেই, বৌদ্ধ বা জৈনসাহিত্যের মতো কর্মফলে নয়।
টি এন মদন নিয়তিবাদকে রূঢ়ভাবেই দোষ দিয়েছেন: ‘পিতামাতা ও সন্ততির সম্পর্ককে নিয়তি পদে পদে প্রভাবিত করে। প্রথম কন্যাদান থেকে শুরু করে… অসংখ্য ধাপের মধ্য দিয়ে, গর্ভধান থেকে পিণ্ডদান পর্যন্ত।’(১৯৮৭, পৃ. ২৯) পুরাণগুলির বহু উপাখ্যানের সমষ্টি থেকে এই ধারণাই হয়। ‘নিয়তির পরিমাপ করা যায় না, তাই সমস্ত ক্রিয়াই মানুষের কর্ম দিয়েই পরিমিত।’ (দেবীভাগবত পু. ৪:২১:৫-৭) যুক্তির দিক থেকে এটি ধোপে টেকে না, কিন্তু মোট কথাটা হল— নিয়তির পরিমাপ হয় না; যদি মানুষের প্রয়াস কর্ম হয়, তা হলেও নিয়তি বিলুপ্ত হয়। মহাভারতেও পাশাখেলার আমন্ত্রণ গ্রহণ করা থেকে যুধিষ্ঠিরকে কোনও মতে নিবৃত্ত করা গেল না; তাঁর দুর্বল যুক্তি হল, ‘নিয়তির দুর্বার শক্তির জন্যেই আমি তাঁর (ধৃতরাষ্ট্রের) বাক্য অমান্য করতে পারি না।’(২:৬৭:৩,৪) যদিও ছ’টি মহাপাপের তালিকায় পাশাখেলা আছে, তবু তা দিয়েও ধর্মপুত্রকে নিবৃত্ত করা গেল না। এ যেন সচেতন ভাবে নিয়তির কাছে তাঁর আত্মসমর্পণ, নৈতিক দায়িত্ব অস্বীকার করা। নিয়তির সার্বভৌমত্ব মহাভারতে বারবার উল্লিখিত। (১:১০৯:১০,১১; ৪৩:৩২; ৪৫:৫৫ থেকে ৬৭:৩,৪, ৭১:৩৫; ১৭৬:২৬ থেকে ৫:১৫৯-৬৪ অধ্যায়; ৬:৭৬:১৯; ১৩৫:১; ৮:৯:৩, ১২:৬:১ ইত্যাদি)
কখনও কখনও বিশেষ বিশেষ পাপ ও তাদের ফল উল্লেখ করা হয়েছে। যেমন চণ্ডাল বা অন্য ইতর বর্ণের কাছে দক্ষিণা নিলে যজমান ঋত্বিক দুজনেই শিলাকীটরূপে জন্মায়। (বামন পু. ১২:৩৬) ‘যদি তোমার ভাগ্য শক্তিশালী হয় তা হলে তুমি আবার ধনলাভ করবে; (কারণ) যখন ভাগ্য ক্ষীণ হয় তখন ধনও হ্রাস পায় আর ভাগ্য উন্নতিশীল হলে ধনবৃদ্ধি ঘটে।’ (ঐ ৭৯:২৭-২৮) জিন অর্থাৎ বুদ্ধের কাছে কল্কি আত্মপরিচয় দিচ্ছেন, ‘আমাকে পাপপুণ্যের ফলের সংহার কর্তা বলে জেনো।’ (কল্কি পু. ২:৭:১৫) নিয়তি সম্বন্ধে সবচেয়ে বেশি বার উচ্চারিত কথা হল, ‘মানুষকে কর্মফল অবশ্যই ভোগ করতে হয়। শতকোটি কল্পেও অভুক্ত কর্মফল নষ্ট করা সম্ভব নয়। পৃথিবীর অধিপতি দেবতারা মানুষের অন্তরে বাস করে সমস্ত কর্মের ফল ভোগ করেন।’ (নারদ পু. ২:৩:৬৯,৭০) নিয়তির অমোঘতা সম্বন্ধে বহুবার উল্লেখ করা হয়েছে, ‘নিয়তি যা নির্ধারণ করে তা কে কবে এড়াতে পেরেছে?’ (ব্রহ্ম পু. ২:১:৬৯) ‘মনুষ্য আকৃতি ধারণ করে কে নিয়তিকে জানতে পেরেছে?’ (ঐ ২:৩:১০) এ দুটি শাস্ত্রাংশে যদিও নিয়তির সার্বভৌমত্বই প্রতিষ্ঠিত করেছে তবুও কর্ম ও কর্মফলকে এখানে প্রভূত প্রাধান্য দেওয়া হয়েছে; ‘সব মানুষই সর্বত্র সর্বদা অভিজ্ঞতার মধ্যে দিয়ে যায়, কেউ অপরের প্রতি ভাল বা মন্দ কিছু করতে পারে না।’ (ঐ ২:১২:৪৯) এখানে সহজেই লক্ষ করা যায় যে, উক্তিটির মধ্যে একটা বিভ্রান্তি আছে, অস্পষ্ট কারণগুলির অন্তর্নিহিত এক দুজ্ঞেয়তার কথাই শুধু প্রকারান্তরে ঘোষণা করা হচ্ছে। ‘মানুষ পূর্বে যেমন কর্ম করেছে তেমনই ফল সে ভোগ করে।’ (ঐ ২:২৩:২৪) তিনটি কারণের মধ্যে কর্ম প্রথম, তার পরে কর্তা, তার পরে অন্য কিছু।’ (ঐ ২:২৭:২২)
পুরাণগুলি এক বার কর্মের, এক বার নিয়তির ভূমিকাকে গুরুত্ব দেয়। ‘এই সমগ্ৰ বিশ্বের স্থাবর ও জঙ্গম সব কিছুই নিয়তির প্রভাবের অধীন।’ (নারদ পু. ২:১৩:১০৭) ওই পুরাণের পুরো অষ্টম অধ্যায়টিতে হরিশচন্দ্রের উপাখ্যানে অনার্জিত দুঃখের একটি সুদীর্ঘ বিবরণ; যেমন বাইবেলে জোবের উপাখ্যান, বা বেসসন্তর জাতকে। যদিও তিনটি কাহিনিতেই মানুষের প্রত্যাশিত প্রতিকার আসে শেষ কালে। নিয়তির চেয়ে শক্তিশালী কিছুই নেই, এই কথাটা অসংখ্যবার পুরাণে ও অন্যান্য শাস্ত্রে উল্লিখিত হয়েছে। মহাকাব্য ও পুরাণে নিয়তির কাছে আত্মসমর্পণ করার মনোভাব অত্যন্ত স্পষ্ট। ‘(মানুষের) চেষ্টা করার পর যা ঘটবার তো ঘটবেই।’ (দেবীভাগবত পু. ৫:৫:৬১) পূর্বনিরূপিত নিয়তিকে মেনে নেওয়া হয়েছে প্রথম সূত্র হিসেবে, ভাগ্যলিপিই জীবনের সব অভিজ্ঞতার নির্ণায়ক। ‘কালের প্রভাবে যখন আত্মা একটি দেহ ধারণ করে, তখনও সব কিছুই আগে থেকে লেখা হয়ে আছে— (তার) সুখ, দুঃখ ও মৃত্যু। মানুষের যা নিয়তি সেই ভাবেই সে মরে, তার কোনও পরিবর্তন হয় না। মানুষের জীবন ও মৃত্যু সম্পূর্ণ ভাবেই নিয়তির অধীন, ত্রিভুবনে কেউ তার অন্যথা করতে পারে না।’ (ঐ ৫:১০,৩৮,৩৯; ১১:৪৪; ৯:১৭:৩১ ) ‘সাধু ব্যক্তি দীর্ঘকাল ধরে তপস্যা করে; ফলদাতা হলেন দেবতারা; এ কথার সত্যতা সম্বন্ধে কোনও সন্দেহ নেই।’ (ব্রহ্মবৈবর্ত পু. ব্রহ্মখণ্ড ১৪:৩০) নিয়তি সর্বভৌম, নিয়তির চেয়ে বেশি শক্তিশালী কেউ নেই।’ (দেবীভাগবত পু. ৯:১৬:৩১) কখনও কখনও নিয়তি ও কর্মের মধ্যে একটা সামঞ্জস্য বিধানের চেষ্টা করা হয়েছে। যেমন ‘ভাগ্য (মানুষদের) মিলিত করে, কিন্তু কর্ম বিযুক্ত করে’ (ব্রহ্মবৈবর্ত পু. ১৩:৪:৬) কর্মের সঙ্গে নিয়তিকে যুক্ত করা হয়েছে একটি অপরিবর্তনীয় সম্পর্কে; ওই শৃঙ্খলসূত্রের প্রত্যেকটি শৃঙ্খল দৃঢ় থেকে দৃঢ়তর হয়েছে ক্রমেই, যদিও সে শৃঙ্খলের যুক্তি কোথাও স্পষ্ট ভাবে উচ্চারিত হয়নি।
নিয়তিকে চূড়ান্ত শক্তি বলে গৌরবান্বিত করা হয়েছে। ‘জ্ঞানে’ পূর্ণনিষ্ণাত ব্যক্তি যাঁরা এই মর্ত্যদেহকে তার স্বরূপে জানেন, তাঁরা এটি নিশ্চল বা ঊর্ধগতিশীল কিনা তা নিয়ে ভাবেন না। তাঁরা (মনে করেন এটি) ভাগ্যের পথ বেয়ে এসেছে কিংবা সর্বাভিভু নিয়তির দ্বারা এসে পৌঁছেছে; সুরামত্ত মানুষ যে ভাবে তার মলিনবসনকে দেখে সেই ভাবে (এঁরাও দেহকে দেখেন)’ (ভাগবত পু. ১১:৩:৩৬) এই হল ভ্রান্তির চরম নিদর্শন যে, মানুষ যখন খাওয়া বা কাজ করার কথা বলে, তখন তারা আসলে ভাগ্য ও কালের কথাই বলে।’ (যোগবাশিষ্ঠ রামায়ণ, বৈরাগ্য, ২৫:১) ‘এই দৃশ্যমান জগৎ, যাকে তার ব্যাপ্তিতে দেখছি তা আসলে হল আত্মার নৃত্যশালা, তাই সে এখানে নেচে যায়। তৃতীয় শক্তিটি হল কৃত্যন্ত, ঘোর এক শক্তি। ভাগ্য পৃথিবীতে (আসে) নৃত্যপর কাপালিকের বেশে।’ (ঐ ২৫:১০) ‘ভাগ্যের এই রূপের সামনে চিরনারী নিয়তি অঙ্গভঙ্গি একটুও না থামিয়ে (ঘুরে ঘুরে চারিদিকে নেচে চলেছে। নিয়তি নারী বলে সর্বদাই চঞ্চল এবং কতকটা ব্যাপিকা।’ (ঐ ২৫:১০; ২৬:৫) ‘কর্মের মূল নিয়তিতে, সমস্ত পৃথিবীই নিয়তির অধীন। নিয়তি সজ্জনকে পুরস্কার ও দুর্জনকে শাস্তি দেয়।’ (বৃহন্নারদীয় পু. ৮:৫৮) জীবনে যদি এটা সত্য হত! তা যখন নয়, তখন আমাদের দৃষ্টি এ ফাঁকি ভেদ করে দেখে ফেলে, যে এর উল্টোটাই বহু ক্ষেত্রে সত্য; যারা দুঃখভোগ করে তারা দুর্জন বলে মনে করে না, ঠিক তেমনই সুখী মানুষ মাত্রেই পুণ্যাচারী নয়। এই ধরনের কথা অত্যন্ত উদ্দেশ্যপ্রণোদিত এবং বাস্তবিক পক্ষে মিথ্যা।
দেবীভাগবৎপুরাণ-এ আছে, ‘জয়পরাজয় নিয়ন্ত্রণ করে ভাগ্য।’ (৫:২৭:১১) ‘কাল ক’টি উপাদান মাত্র, দুটির মধ্যে ভাগ্যই সমধিক শক্তিশালী। সব কিছুই নির্মাণ করে ভাগ্য, তাই কিছুরই পরিবর্তন হয় না! (ভাগ্য) সমস্ত দেবতাদের ওপরে বিজয়ী।’ (৫:৩১:৭,৮) ভাগ্য প্রতিকূল হলে, মানুষের আর কোনও সহায়ক থাকে না।’ (৬:৭:২২,২৩) ‘সমর্থ বা দুর্বল মানুষ যা করে, ভাল বা মন্দ, কম বা বেশি, তার ফল ভোগ করা অনিবার্য; সত্যই সর্বতো ভাবে (ওই ফল) দেবতা, দানব, মানুষ সকলকেই ভোগ করতে হয়।’ (৬:৭:১৯,১৯) ‘কেউই নিজের অধীনে নয়, ভাগ্যের অধীনে।’ (৬:১০:২৯) ‘মানুষের মিলনবিরহ সর্বদাই ভাগ্যের অধীন।’(৬:৩০:১৬) ‘হরিশ্চন্দ্রের ধীর দুঃখভোগের পরে দেবতারা তাঁকে পুরস্কার দিলেন : স্ত্রীপুত্রসহ তিনি স্বর্গারোহণ করতে পারবেন।’ (৭:২৭:১৬) ক্রমে ক্রমে শাস্ত্র ও সাহিত্যের প্রত্যেক উপাখ্যানকেই কখনও কর্মফল কখনও বা নিয়তির খেলা হিসেবে দেখানো হয়েছে। অসংখ্য গ্রন্থে ভাগ্যের সর্বাত্মক প্রাধান্য ঘোষিত হলেও, পৌরাণিক যুগের প্রারম্ভেই উপস্থাপিত হল নতুন একটি তত্ত্ব— ‘কর্ম’ এবং প্রবল প্রতাপে তা প্রতিষ্ঠিত হল:
কর্মই নির্ধারণ করে জন্ম, মৃত্যু, সুখ, দুঃখ, ভয় এবং বিচ্ছেদ। হরির দাসজন্ম ইত্যাদি থেকে মুক্ত। মানুষ নিজের কর্ম দ্বারাই সমস্ত সার্থকতা পেতে পারে এবং অমর হতে পারে। কর্মের দ্বারা মানুষ বিষ্ণুর সঙ্গে সালোক্য (একই লোকে থাকা), সাযুজ্য (নিবিড় ঘনিষ্ঠতা), সমীপ্য ও সাষ্টি (সমমান) লাভ করতে পারে। কর্ম দ্বারাই মানুষ ব্রাহ্মণত্ব অর্জন করতে পারে; মোক্ষ, দেবত্ব, মনুষ্যত্ব, সার্বভৌমত্ব, সর্বাত্ম, ঋষিত্ব বা সন্ন্যাসিত্ব, ক্ষত্রিয়ত্ব, বৈশ্যত্ব, শূদ্রত্ব, অস্পৃশ্যত্ব, সবই পেতে পারে, এতে কোনও সন্দেহ নেই। স্থাবর ও জঙ্গম বস্তু, শৈল, বৃক্ষ, পশু, পক্ষী, কীট, কৃমি, সর্প, গন্ধর্ব, রাক্ষস, কিন্নর, যক্ষ, কুষ্মাণ্ড, আত্মা, বেতাল, প্রেতাত্মা, অসুর, ডাকিনী, দৈত্য, দানব, পুণ্যাত্মা, মহাপাপী, সুপুরুষ, স্বাস্থ্যবান, ঘোরতর অসুস্থ, কানা, কুদর্শন (সবই হতে পারে)। স্বর্গে বা নরকে, ইন্দ্র-সূর্য-চন্দ্রলোকে, অগ্নি, বায়ু, বরুণ, কুবের, ধ্রুব, শিব, নক্ষত্র, সত্য-জন-মহালোকে, পাতালে অথবা ব্রহ্মলোকে, সর্বজনকাঙ্ক্ষিত ভারতবর্ষে, বৈকুণ্ঠে, গোলোকে, রোগমুক্ত অবস্থায়, দীর্ঘায়ু, স্বল্পায়ু ভ্রূণের মতো যে ক্ষণায়ু ও এতক্ষণ পরেই যার মৃত্যু, (এ সবই তার হতে পারে)।’ (ব্রহ্মবৈবর্ত পু. প্রকৃতি খণ্ড ২৪:১৭-৩৭)
বহু স্থানে বহু ভাবে জন্মানোর এই যে দীর্ঘ তালিকা, এর আসল উদ্দেশ্য হল জীবনের সর্বপ্রকার প্রকাশকে কর্মের অধীনে এনে ফেলা, এ সবেরই কারণ হল কর্ম। এ তত্ত্বের সঙ্গে অন্যান্য বিরুদ্ধে তত্ত্বের যে কোনও সামঞ্জস্য আছে তা কিন্তু নয়। শুধু তাই-ই নয়, এ তালিকাটির মধ্যে বহু পরস্পরবিরোধী কথা আছে। বৈষ্ণবধর্মের কথাই যদি ধরি, তাহলে ঊর্ধ্বলোকের বহু স্থান আছে যেগুলি কখনওই কর্মের দ্বারা পাওয়া যায় না, শুধু ভক্তির দ্বারাই পাওয়া যায়। তার ওপরে আবার উপনিষৎ ও বেদান্ত কখনও কখনও এমন কথা বলে যে পুণ্যকর্ম বা যাগযজ্ঞ দ্বারা ব্রহ্মলাভ ঘটে না; গভীর ও ব্যাপ্ত জ্ঞানের দ্বারাও না; যথোচিত মনোভাবের সাধককে ভগবানের করুণাই উপযুক্ত পাত্রজ্ঞানে মোক্ষলাভের সন্ধান দিয়ে থাকে:
সাধু ব্যক্তিরা কখনও দম্ভ প্রকাশ করেন না, কারণ জীব তার আপন কর্মের ফলেই নির্মিত হয়। কেউ রথে চড়ে, কেউ সে রথ বয়, রাজা কর্মের বলেই রাজস্ব পান, অন্যে তা দেয়। কেউ সিংহাসনে বসে, কেউ বা হয় সভাসদ, অন্যেরা নানা স্তরের দাস হয় কর্মেরই ফলে। কেউ অশ্বারোহী, কেউ গজারোহী, কর্মেরই ফলে।… কেউ শূকরীর গর্ভে প্রবেশ করে, কেউ বা শচীর। কেউ হয় আপনার দাস (অর্থাৎ ব্রহ্মার, তাঁরই সঙ্গে মোহিনী কথা বলেন), কেউ হরিভক্তির গুণে তাঁর সভাসদ হয়। দৈবদোষে কেউ বিষ্ঠাকীট হয়, কর্মের গুণে কোনও রাজা স্বর্গে যান, অন্যেরা নরকে গিয়ে বিষ্ঠা ও মুত্রে গড়াগড়ি খায়। কর্মগুণে কেউ দেবতাদের অধিপতি হন, এমনকী ইন্দ্রও হন; কেউ বা দেবতা, কেউ মানুষ, কেউ বা ক্ষুদ্র জীব। কর্মগুণে কেউ শ্রেষ্ঠ বর্ণে জন্মান, ভূলোকে ব্রাহ্মণ হয়ে, অন্য কেউ রাজা, বৈশ্য, শূদ্র ও অস্পৃশ্য হন। কর্মগুণে কেউ বুদ্ধিমান, জ্ঞানদৃষ্টিতে সর্বদর্শী, অন্য কেউ আবার মূর্খ, অন্ধ বা বিকলাঙ্গ হন। কর্মগুণে কেউ শিষ্যদের কাছে শাস্ত্র ব্যাখ্যা করেন, অন্যরা গুরুর কাছে পাঠ নিয়ে সব কিছু শেখেন। কর্মফলে কেউ স্থাবর বা জঙ্গম দেহে সন্ন্যাসী, কেউ বা আততায়ী কিংবা আপনি, ব্রহ্মা হন। কোনও নারী কর্মগুণে সচ্চরিত্রা, অন্য কোনও নারী গণিকা হন (ব্রহ্মবৈবর্ত পু. শ্রীকৃষ্ণ জন্মখণ্ড ৩২:৪২-৫৪)
পুরাণ ধীরে ধীরে কর্মবাদের এক বৃহৎ সৌধ নির্মাণ করে; এর ভিৎ অবশ্য খুব টলমলে জমিতে স্থাপিত, এবং পরস্পর-বিরোধিতায় ভরা, তা সত্ত্বেও কলেবরে এবং জটিলতায় কর্মবাদ ক্রমশই স্ফীতকায় হয়ে উঠছিল। মহা-পুরাণগুলির একটি, পদ্মপুরাণ-এ, একটা খুব অদ্ভুত কথা আছে: ‘(আত্মা) একাই পৃথিবীতে আসে ও বারে বারে একাই ফিরে যায়, কারণ কর্মের ফল ভোগ করতে করতে (তার এই আনাগোনা)। জীব তার কর্মের ফলে জন্মায়, কর্মের ফলেই মৃত্যুমুখে পতিত হয়। সুখ, দুঃখ, ভয়, বিষাদ— এ সব শুধু কর্মজনিত অভিজ্ঞতা। কর্মের অবশিষ্ট দিয়ে, লোকে (পৃথিবীতে) জন্মায় এবং বারেবারে যাওয়া-আসা করে। কৃতকর্মের ফল ভাল ও মন্দ, দুই-ই অনিবার্য ভাবে ভোগ করতে হবে। …দেবত্ব, মনুষ্যত্ব, পশুপক্ষীরূপে বা তুচ্ছ প্রাণী কিংবা জড় পদার্থরূপে জন্ম— এ সবই নিজের কর্ম অনুসারইে হয়। জ্ঞান বা শক্তি দিয়ে কেউই পূর্বজন্মের কৃতকর্মের ফলভোগ খণ্ডন করতে পারে না।’ (ঐ ২:৮১:৪৩; ৯৪:১৩,১৫)
উদ্ধৃতিটির প্রথমাংশে, যেটা লক্ষণীয়, সেটা হল এই যে, যদিও কর্মকে এখানে জীবনের সব অবস্থার সব অভিজ্ঞতার মূল কারণ হিসেবে উপস্থাপিত করা হয়েছে, তথাপি এ সব অবস্থার মধ্যে এক জায়গায় যেখানে বিষ্ঠাকৃমির কথা আছে সেখানে কারণ কিন্তু কর্ম নয়, ‘দৈব দোষ’, অথচ বাক্যটির মূল ধারায় কর্ম ও কর্মফলের কথাই আছে। হঠাৎ ‘দৈবদোষকে’ এক জায়গায় টেনে আনার কোনও কারণ নেই। আসল কথাটা হচ্ছে, এ সবটার পেছনে যেন একটা অনুচ্চারিত সমীকরণ আছে— দৈবের সঙ্গে কর্মের। এ প্রসঙ্গে পরে আলোচনা করব।
ব্রহ্মবৈবর্ত পুরাণে এ অবস্থানটি ব্যাখ্যা করে বলা হয়েছে, ‘কর্তা (ফল) ভোগ করে, আত্মা ব্যক্তিগত সত্তাকে সর্বদাই অভিজ্ঞতার মধ্যে দিয়ে যেতে হয়। (প্রকৃতিখণ্ড ২৫:১৬, দ্রষ্টব্য ২৬:৩০; ২৮:১০; ৩৭:১৪; ১৭; ৬০:৬৪; গণেশখণ্ড ১২:১৯; ২৭:৬২, ৬৬; ৩৮:৪৫; শ্রীকৃষ্ণজন্মখণ্ড ৬:৩০,৩১, ৩২:৪২-৫৪) এই শাস্ত্রংশগুলিতে দুটি কথা বলা হয়েছে: (১) কর্মফল এড়ানো যায় না, (২) কর্তাকেই অনিবার্যরূপে তা ভোগ করতে হয়। ‘সংসার, জন্মান্তর ও কর্মফলরূপে কার্যকারণপরম্পরা, এগুলি কিছু কিছু উপাদান দ্বারা নিয়ন্ত্রিত (যেমন অধিকার অদৃষ্ট, অপূর্ব, ইত্যাদি) যেগুলি জাগতিক ব্যাখ্যা ও নিরূপণে নিজে থেকে ধরা দেয় না। (হালবফাস ১৯৯ট, পৃ. ১৫২)
দেবীভাগবতপুরাণ-এ যখন সাবিত্রী যমকে প্রশ্ন করেন কোন কর্মের ফলে কোন রোগ, বিকৃতি, মানসিক অবস্থা, সাফল্য, পরজন্মের অবস্থা নির্ভর করে, তখন যম যে দীর্ঘ উত্তরটি দেন, তাতে আপাত ভাবে কর্ম ও কর্মফলের মধ্যে একটা কার্যকারণ সম্পর্ক আছে, কিন্তু প্রণিধান করে দেখলে সেটা টেকে না। (৯:২৯:১৫-৩৩) এর কিছু পরেই তো শুনি, চণ্ডাল যদি তুলসি পাতা ছোঁয়, সে সাত জন্ম ধরে শুচি থাকে, ম্লেচ্ছ গঙ্গাজল ছুঁলে পাঁচ জন্ম, বিষ্ঠাকীট শালগ্রাম শিলা ছুঁলে শত জন্ম ধরে শুচি থাকে। (৯.৩৫:৪১,৪২) এই গ্রন্থে পাপ পুণ্যের ফল দেখানো হয়েছে: বহু পুত্র, অপুত্রকতা, মৃতশিশুর জন্ম, দীর্ঘায়ু পুত্র, গুণবান, বিকৃত বা বিকলাঙ্গ পুত্র, বহু ভার্যা, বিপত্নীকতা, দৈহিক সৌন্দর্য, ধর্মপ্রাণতা, ব্যাধি, রুগ্নতা, আরোগ্য ইত্যাদি— এর শেষ হচ্ছে এই বলে, অতএব কর্ম হল সব বেদের সার বেদ। (৯:৪৬:২৯-৩১) কিছু আগে ওই গ্রন্থেই আছে, ‘কর্ম দ্বারা মানুষ পায় জন্ম, মৃত্যু, দুঃখ, ভয়, পরম দুঃখ (এ সবই কর্মের সঙ্গে সঙ্গেই আবির্ভূত ও অন্তর্হিত হয়)। দেবতারা আরও সম্মানের উচ্চলোকে আরোহণ করেন; ম্লেচ্ছ কর্মদোষে ম্লেচ্ছ হয়েই জন্মায়। মানুষ বৃক্ষ, শিলা, রাক্ষস, জন্তু, কীট ও কৃমি হয়ে জন্মায় কর্ম অনুসারে।’ (৯:২৭:১৭-২৪) আবার গরুড়পুরাণ-এ আছে, অন্যের সঙ্গে ভাগ না করে খেলে নিঃসন্তান হয়, পরশ্রীকাতর (পরজন্মে) জন্মান্ধ হয়, গ্রন্থচোরও জন্মান্ধ হয়, ফলচুরি করলে নিঃসন্তান হয়।’ (উত্তরখণ্ড ৪৪:১৪,১৫)
পূর্ব থেকে যে কর্ম জগতে থাকতে পারে, তা হল ‘সঞ্চিত’; এখন যে কর্ম করা হচ্ছে তা হল ‘ক্রিয়মাণ’, অতীতের যে কর্মের ফল এ জন্মে পাওয়া যায় তা হল ‘প্রারব্ধ’ কর্ম। প্রারব্ধ কর্ম যখন ঠিক ফলতে যাচ্ছে তখন তার পারিভাষিক নাম ‘নিষেক’; যা কিছু করা হয় তা ‘নিষেক’ দ্বারাই নিষ্পন্ন হয়। ‘নিষেক দৈবনির্ধারণের চেয়ে বলবান… নিষেককে কে বাধা দিতে পারে?’ (ব্রহ্মবৈবর্ত পু. কৃষ্ণজন্মখণ্ড ৪৬:৫৮, এ কথা ৯১:১ এও আছে) পূর্ব-জন্মার্জিত, ক্রিয়মাণ, ফলোন্মুখ, ইত্যাদি নানা বিভাজন করে, কর্মকে প্রায় বৈজ্ঞানিক একটা আকৃতি দিয়ে বুদ্ধির কাছে গ্রহণযোগ্য করে তোলার এই প্রয়াসটি কিন্তু ইষ্টসিদ্ধি করতে পারেনি, বহু পরস্পরবিরোধী তত্ত্বের সংঘাতে এর টিকে থাকা দায় হয়ে উঠেছিল বলে। নিয়তিবাদ ভারতবর্ষের উদ্ভাবন নয়, পৃথিবীর সমস্ত প্রাচীন সভ্যতাগুলিতেই কোনও না কোনও রূপে এটি বর্তমান ছিল। হেলমার রিংগার্ন একটি পারসী দোহা অনুবাদ করেছেন, যার অর্থ হল ‘যে পথে ভাগ্য ঠেলে টেনে নিয়ে যায়, সেই পথ ধরে হাঁটি/নিয়তি যে পথ লিখে রেখেছে, সে পথেই সুখে হাঁটি।’ (আল লাইলা ওয়া লা ইলাহ থেকে ম্যাকনটন সম্পাদিত এবং বার্টন কর্তৃক অনুদিত, প্রথম খণ্ড, পৃ. ৭৭) রিংগার্ন তাঁর স্টাডিজ ইন এরেবিয়ান ফেটালিজম-এ লিখেছেন, ‘ভাগ্যবাচক একটি সাধারণ শব্দ হল ‘হম্ম’ ও এর থেকে নিষ্পন্ন শব্দগুলি। এটি সাধারণত কর্মবাচ্যে ব্যবহৃত হয়, তাতে এইটে বোঝায় যে, সব কিছুই পূর্বনির্ধারিত, নিরূপিত অথবা জুয়া খেলায় যেমন দান পড়ে তেমনই, যথেচ্ছ ভাবে কোনও মানুষের ভাগ্যে পড়েছে (প্রধানত মৃত্যু, তার দিনটি পূর্বনিরূপিত)। যা ভাগ্যে আছে বা পূর্বনির্ধারিত তা দৃঢ়, অপরিবর্তনীয়, যেন আগে থেকেই এগিয়ে ছিল… কে যে নির্ধারণ বা নিরূপণ করে তা কখনও বলা হয় না … ভাগ্যের পেয়ালা, যেন কোনও বইয়ে বা ফলকে আঁকা।’ (১৯৯৫, পৃ. ৬,৭,১৮,৪৮) আদি মধ্যযুগে পারসী মহাকাব্য ও আরবি সাহিত্যে, একেশ্বরবাদ থাকা সত্ত্বেও নিয়তিবাদের একটি স্পষ্ট ছবি পাওয়া যাচ্ছে। মধ্যপ্রাচ্যে নিয়তিবাদ ছিল একটি পুরাতন বিশ্বাস; এখন আমরা জানি যে, প্রচুর প্রতিকূলতার মধ্যেও এটি টিকে ছিল। সেমিটিক একেশ্বরবাদে নিয়তির অবকাশ নেই, তবু সেখানকার সাহিত্যে নিয়তি স্পষ্ট ভাবেই কীৰ্তিত।
চিনে নিয়তিবাদপন্থী ‘মিয়েন’ যার অর্থ মিং বা ভাগ্যের সঙ্গে মিলে যায়, তা দিয়ে জীবনের সেই সব ঘটনা বোঝাত, যার ওপরে মানুষের নিজের কোনও কর্তৃত্ব থাকে না।’ (ফুং য়ু লান, ১৯৫২, পৃ. ৩) মেনশিয়াস সম্বন্ধে গ্রন্থকার বলেন, ‘মাঝে মাঝে মনে হয়, যতই শ্রীবৃদ্ধি হোক না কেন, সব নিজেদের মূলে ফিরে যায়। এই মূলে ফেরাকে বলে প্রশান্তি (চিং), যার অর্থ নিয়তির কাছে আত্মসমর্পণ, এবং একে বলা হয় অপরিবর্তনীয়। এই অপরিবর্তনীয়কে জানাই-ই হল জ্ঞানের উদ্ভাস।’ (ঐ পৃ. ১৮১) মোৎসু সম্বন্ধে পড়ি, ‘এখন যারা বিশ্বাস করে, নিয়তি বলে কিছু আছে, তারা বলে, যে পুরস্কার পায় ভাগ্যের হাতে তার সেই পুরস্কার পাওনা ছিল, নিজের গুণে যে সে পুরস্কার পেল তা নয়… এই স্বর্গ এবং ভাগ্য দুটোই বোঝায় মানুষের ক্ষমতার বাইরে কোনও একটা শক্তিকে।’ মেনশিয়াসের মতে, ‘মানুষ যা করেনি এমন কিছু ঘটে তখন তা স্বর্গ থেকেই হয়। এমন কিছু যখন ঘটে যা ঘটাতে মানুষ নিমিত্ত নয়, তা ভাগ্যই ঘটায়।’ (ঐ পৃ. ১২৭) চিনা সভ্যতা অতি প্রাচীন এবং যতটুকু নজির আমাদের হাতে আছে তাতে দেখি চিনে নিয়তিবাদ নগরায়ণের প্রথম পর্ব থেকেই আছে, এবং বৌদ্ধধর্ম, ইসলাম ও খ্রিস্টধর্মের প্রভাব সত্ত্বেও অব্যাহত আছে, যদিও সত্যকার শিক্ষিতদের সামাজিক স্তর তার প্রসার সংকুচিত করেছে।
প্রথম অধ্যায়ে আমরা দেখেছি যে, প্রাচীন গ্রিস ও প্রথম সহস্রাব্দের মধ্যকালীন গ্রিস নিয়তিবাদের সঙ্গে পরিচিত ছিল ও নিয়তির বিভিন্ন দিককে প্রকাশ করবার জন্যে ভিন্ন ভিন্ন দেবদেবী উদ্ভাবন করেছিল। এই সঙ্গে বলা উচিত যে, এই বিস্তীর্ণ দেবমণ্ডলীর কয়েকজনের ওপর আঞ্চলিকতার প্রভাব চোখে পড়ে। পরে কিন্তু দেখেছি, গ্রিক দার্শনিকরা শুধু যে নিয়তিবাদী ছিলেন তাই নয়, যে দার্শনিক তত্ত্ব তাঁরা প্রচার করতেন তার দ্বারা নিয়তিবাদকে যুক্তিসিদ্ধ করে তোলবার প্রয়াস পেতেন। তাই টিমাএউসও রিপাব্লিক দুটি গ্রন্থেই ঈশ্বরেচ্ছার সঙ্গে সংগতি রেখে, নক্ষত্রদের অমোঘ শক্তিই নির্ধারণ করে জন্মান্তর-পরম্পরা। (ভিঞ্চেঞ্জো চিওফারি, ১৯৩৫, পৃ. ৩৬)
ইয়াকব নয়েসনার লেখেন, ‘একথা মনে করা কঠিন যে, মানুষ যা করে তার ফল ওই কর্মদ্বারাই নিরূপিত হয়। কিন্তু এ অবস্থান গ্রহণযোগ্য নয়। কোনও কর্মের শক্তি ও ফল নির্ভর করে, প্রথমত, যে কাজটি করতে চায় সেই কর্তার ইচ্ছার ওপরে, যা কর্মটির (অন্তর্নিহিত) অপরাধকেও নিয়ন্ত্রণ করে। কর্মটির নিজস্ব কোনও ওজন নেই।’ (ব্রোএক, বার্ড এবং ম্যাক্সফিল্ড সম্পাদিত, ১৯৮৮, পৃ. ২৭৭)
আর মর্টন স্মিথ তাঁর জিসাস দ ম্যাজিশিয়ন গ্রন্থে লেখেন, ‘খ্রিস্টীয় দ্বিতীয় শতকের যাজক শাস্ত্রজ্ঞরা গ্লস্টিকদের উল্লেখ করেন, যারা বিশ্বাস করত যে, পরিত্রাণ আসে স্রষ্টারও ওপারে ঈশ্বর সম্বন্ধে অন্তর্দৃষ্টিসম্পন্ন এক জ্ঞান থেকে, আর মোজেসের বিধানে প্রকাশিত ওই মৌলিক বিধানের জ্ঞান।’ (১৯৭৬ পৃ. ৩৭) গ্রস্টিক ধর্মবিশ্বাস খ্রিস্টান ধর্মের মূল ধারার বিশ্বাস থেকে পৃথক ছিল। তারা সেই স্রষ্টা ঈশ্বরে বিশ্বাসী ছিল যে-স্রষ্টা তাঁর সৃষ্টিকর্মে ব্যর্থ। তাই সৃষ্টি এত অসম্পূর্ণ। মুক্তি তাই কর্ম দিয়ে আসবে না, আসবে স্রষ্টার এই ত্রুটিপূর্ণ সৃষ্টির উপলব্ধি থেকে, মোজেসের আইনের ঊর্ধ্বে অন্য এক ঈশ্বরের উপলব্ধি থেকে। এঁদের কর্মবাদকে বর্জন করার দিকটার সঙ্গে আজীবিকদের মিল আছে এবং উপনিষদের ঋষিদের মতো এঁরাও মুক্তির ব্যাপারে জ্ঞান, ‘গ্লসিস’ বা বোধির ভূমিকায় আস্থা রাখতেন।
প্রাচীন জগতের বহু সম্প্রদায় কর্ম দিয়ে মুক্তি পাওয়া সম্বন্ধে সন্দিহান ছিলেন। এটি নিয়তিবাদেরই ফল। মানবিক বিষয়ের স্থায়িত্ব সম্বন্ধে অবিশ্বাস মানুষকে নিয়ে যায় ভাগ্যের কাছে। এটি ঈশ্বরের কাছেও নিয়ে যেতে পারত, যেমন বহুক্ষেত্রে পেরেছেও, কিন্তু অধিকাংশ প্রাচীন দেবকল্পই ‘টুখে’-ফরটুনাকে তাদের দেবমণ্ডলীতে স্থান দিয়েছে। তাই নিয়তি দেবতাদের পাশাপাশি বিরাজ করত; কখনও কখনও বিশিষ্ট নাম, রূপ ও ভূমিকায় দেবতাদের সঙ্গে বা তাঁদের অধীনে কিংবা তাঁদের ঊর্ধে কাজ করত। নিয়তি ও কর্মের ভূমিকা প্রায়ই পরস্পরের ক্ষেত্রে অতিব্যাপ্ত হয়ে পড়ত, তাদের ভেদ-রেখা অস্পষ্ট হতে হতে বিলীন হয়ে যেত। কোনও কোনও শাস্ত্রে নিয়তিকে দেবতাদের ঊর্ধে স্থান দেওয়া হয়েেেছ। অন্যান্য শাস্ত্রে বলে, যেহেতু মানুষের অভিজ্ঞতা তার কর্মপ্রসূত, তাই কর্মের প্রাধান্য সম্বন্ধে দ্বিমত থাকতে পারে না। কর্মবাদ ও নিয়তিবাদ যে শুধু পরস্পর-নিরপেক্ষ তা-ই নয়, পরস্পরবিরোধীও। তবু শাস্ত্রকাররা মাঝেমাঝেই চতুষ্কোণকে গোলকের মধ্যে ভরে দিতে চেষ্টা করে থাকেন। এবং ব্যর্থ হন।ভারতীয় নিয়তিবাদ দুটি স্তম্ভের উপরে দাঁড়িয়ে আছে— জন্মান্তরবাদ ও কর্মবাদ। প্রথমে উদ্ভূত হয় জন্মান্তরবাদ, এবং লক্ষণীয় যে, প্রথম উল্লেখে এটি পুনর্জন্ম নয়, পুনমৃত্যু। এবং আরও আশ্চর্যের বিষয় হল, এই ধারণাটি প্রথমে মানুষকে কেন্দ্র করে উদ্ভুত হয়নি, দেবতাদের সম্পর্কেই এর আদিমতম উল্লেখ। শতপথ ব্রাহ্মণে পড়ি, ‘বস্তুত, দেবতারা প্রথমে মরণশীল ছিলেন, পরে যখন সম্বৎসরকে তাঁরা অধিকার করেন তখনই তাঁরা অমর হন।’ (১১:১:২:১২) যজ্ঞ করে দেবতারা অমর হলেন, মৃত্যু আতঙ্কিত হল, ‘আমার ভাগে তা হলে রইল কী?’ দেবতারা তাকে আশ্বাস দিয়ে বললেন, ‘এখন থেকে সশরীরে কেউই অমর হবে না। যারা এটা জানে অথবা পুণ্যকর্ম করে তারা মৃত্যুর পরে পুনর্বার জীবিত হয় এবং পুনর্জীবিত হয়ে তারা অমরত্ব পায়। কিন্তু যারা এ কাজ করে না তারা মৃত্যুর পরে আবার জীবিত হয় এবং বারে বারে তার (মৃত্যুর) খাদ্য হয়।’ (শতপথ ব্রা. ১০:৪:৩; ৯,১০) ‘যদি কেউ (যজ্ঞে) এ নৈবেদ্য না দেয়, তবে সে বিভিন্ন লোকে মৃত্যুপ্রাপ্ত হয়।’ (তৈত্তিরীয় ব্রা. ৩:৯:১৫:৫৩-৫৬) এই যুগ বিশেষ একটি রূপে মৃত্যুকে চিনত: ক্ষুধা। ‘ক্ষুধা হল জীয়ন্ত মরণ, মৃত্যুর দ্বারা ক্ষুধার দ্বারা সব কিছুই পরিব্যাপ্ত ছিল, ক্ষুধাই মৃত্যু।’ (ঐ ১০:৬:৫:১)
পুনর্জন্ম সম্বন্ধে কয়েকটি মৌল তাত্ত্বিক উপাদান পাচ্ছি:
(ক) মৃত্যু প্রথমে আক্রমণ করতে যায় দেবতাদের, এবং মৃত্যু যখন তার খাদ্য হারাবার ভয়ে আতঙ্কিত হয়; তখন
(খ) দেবতারা দুটি বিধি স্থাপন করেন; (১) সম্ববৎসরকে অধিকার করা, ও (২) কিছু নির্দিষ্ট যজ্ঞের অনুষ্ঠান করা, যার দ্বারা
(গ) তাঁরা অমরত্ব লাভ করেন। সঙ্গে সঙ্গে মৃত্যুকে আশ্বাস দেওয়া হয়, অতঃপর সশরীরে কেউ অমর হবে না। এ বিধান এ বার শুধু মানুষেররই জন্যে, কারণ দেবতারা তো ইতোমধ্যেই অমর হয়ে গেছেন। কাজেই মানুষ নির্দিষ্ট যজ্ঞ করে অমরত্ব লাভ করতে পারে, অন্তত এক বার মৃত্যুর পরে। মনে পড়ে, স্বয়ং যমেরও মৃত্যু হয়েছিল (যো মমার প্রথমো মর্ত্যানাম)। (অথর্ব সংহিতা ১৮:৩:১৩) এবং শেষত,
(ঘ) মৃত্যুর অন্যতম রূপ হল ক্ষুধা; উপনিষৎ কাব্য করে বারংবার ‘অশনায়াপিপাস’ (ক্ষুধা-তৃষ্ণা) বিষয়ে বলে যে, এ দুটিই মানুষের প্রবল শত্রু। উৎপাদন ব্যবস্থা অনুন্নত ছিল; ফলে জনসাধারণের অধিকাংশের পক্ষে খাবারে টান পড়ত; কাজেই ক্ষুধা ছিল একটি তীব্র বাস্তব এবং অনেকেই ক্ষুধাপীড়িত হয়ে মৃত্যুমুখে পড়ত। খাদ্যশস্যের অপ্রাচুর্য প্রতিফলিত হয়েছে ‘শৈব উপনিষদে’ যেখানে একপাল ক্ষুধিত কুকুর যজ্ঞ করে খাদ্যলাভ করার তথা ক্ষুধানিবারণের কল্পনাকে বিদ্রুপ(?) করছে। (ছান্দোগ্য উপনিষৎ ১:১২)
এক বার মৃত্যুর পরিপ্রেক্ষিতে বারংবার মরণ যন্ত্রণার অভিজ্ঞতার আতঙ্ক জয় করা যায় না। ‘মৃত্যুর পর মানুষ পুনমৃত্যুর অধীন হয়ে থাকে, তার কৃতকর্মসকলই তাকে গ্রাস করে।’ (তৈত্তিরীয় আরণ্যক ১:৮:৬) ‘মানুষ এ পৃথিবী ত্যাগ করবার পর আবার জন্মলাভ করে; সেটি তার তৃতীয় মৃত্যু; প্রথমটা শারীরিক, দ্বিতীয়টি উপনয়নে (পুনর্জন্ম), এবং তৃতীয়টি মরণোত্তর পুনর্জন্ম;’ (ঐ ২:৫:১) ‘হে প্রাজ্ঞ, তাঁকে চিত্ত ও হৃদয় দিয়ে জানো, যাতে তোমাকে পুনর্বার মৃত্যুর অধীন না হতে হয়।’ (ঐ ১:৬৩) শতপথ ব্রাহ্মণ বারংবার জন্মের কথা বলে (৩:১:২:২১), কঠ উপনিষৎ বলে পুনঃপুনঃ মৃত্যুর কথা (১:২:৬, ২:৩৪; ২:২:৭)। যারা ‘মৃত্যুর পর কিছুই নেই’ বলে, এ পৌনঃপুনিক মৃত্যু তাদেরই জন্যে। পুনর্জন্ম মনুষ্যাকৃতিতে হতে পারে, আবার মনুষ্যেতর আকৃতিতেও হতে পারে। কঠ বলে, ‘মানুষ শস্যের মতো মরে, আবার শস্যেরই মতা পুনর্জাত হয়।’ (১:১:৬) ‘ব্রহ্মকে না জেনে যারা মরে, তাদের পুনর্জন্ম অনিবার্য।’ (কঠ ২:৩:৪) ‘পরজন্মে মানুষের প্রতিষ্ঠা কী রকম হবে তা নির্ধারিত হয় এ জন্মের কৃতকার্য দিয়ে’। (ঐ ৩:৩:২) একটি দীর্ঘায়ত উপমা আছে ডুমুর, পিপুল আর আমগাছ দিয়ে, ‘এরা বৃদ্ধ, শীর্ণ হলেও কেমন পরে আবার পুনর্জীবিত হয়।’ (ঐ ১:২:৯); উদ্দেশ্য, এ কথা বলা যে, মানুষের ক্ষেত্রেও তেমনই ঘটে। আর একটি উপমা: ‘জোঁক যেমন একটা পাতার প্রান্ত থেকে লাফিয়ে অন্য পাতায় যায়’– মানুষও তেমনি এক জীবন থেকে অন্য জীবনে উত্তীর্ণ হয়।
শেষের দিকের ব্রাহ্মণ ও উপনিষদগুলি ভারতবর্ষের চিন্তায় ও ইতিহাসে প্রথমবার জন্মান্তরবাদ উপস্থাপিত করার পর এল পালি জাতকসাহিত্য, খ্রিস্টপূর্ব প্রথম সহস্রাব্দের শেষার্ধে এগুলি রচিত হয়। এগুলিতে জন্মান্তরকে ধর্মপ্রত্যয়ের একটি স্থির স্তম্ভ হিসেবে ধরে নেওয়া হয় এবং ইতর প্রাণীদের দেহে জন্মান্তরের সঞ্চরণের কাহিনির সঙ্গে আছে এই ধারণা যে, বুদ্ধ বিভিন্ন আকৃতি ও প্রতিষ্ঠায় জন্মান্তরিত হচ্ছেন; এবং অন্যান্য প্রাণীও তাই। জাতকে জন্মান্তর সম্বন্ধে কিছু তাত্ত্বিক চিন্তাও আছে:
প্রথম জাতক, ‘তাপন্নক’-তে আছে ধার্মিক ব্যক্তি কখনওই নরকে জন্মগ্রহণ করেন না, বরং যাতনাপূর্ণ লোকে জন্ম হওয়া থেকে নিষ্কৃতি লাভ করেন। ‘আদিত্ত’ জাতকে আছে, নিচু স্তরের কর্মের পরিণাম মর্তে জন্ম, মধ্যম স্তরের ফলে স্বর্গে ও উত্তম কর্মের ফলে পবিত্ৰ লোকে জন্ম হয়। (জাতক সংখ্যা ৪২৪) কঠ উপনিষৎ বলে, মানুষের বাসনা অনুসারেই তার জন্ম হয়। (৩:২:২) এমন কথা ‘সঙ্খপাল’ জাতকেও আছে, (সংখ্যা ৫২৪) সেখানে মিথিলার রাজপুত্র পিতার নাগবন্ধুকে দেখে অভিলাষ করে সে যেন নাগলোকে জন্মাতে পারে; পরের জন্মে সঙ্গপাল নাগরূপেই জন্মাল। কাশীর নিঃসন্তান ধার্মিক রানি ‘চন্দ্ৰাদেবী’ ধার্মিক পুত্র কামনা করলেন, এ দিকে স্বর্গে সক্কও একটা ভাল মতো জায়গা খুঁজছিলেন— আশি হাজার বছর তপস্যা করেছেন এমন এক বোধিসত্ত্বের জন্মের জন্যে; ইনি কাশীমহিষীর সন্তান তেমিয়কুমার নামে জন্মালেন। (৫৩৮) বারাণসীর এক ধার্মিক ব্রাহ্মণ ছিলেন নিঃসন্তান, তাঁর স্ত্রীর একাগ্র প্রার্থনায় স্বয়ং বুদ্ধ তাঁর জ্যেষ্ঠপুত্র ‘সোমনন্দ’ হয়ে জন্মালেন। (৫৩২) এক জন্মে বুদ্ধ দাস হয়ে জন্মেছিলেন, তিনি তাঁর সামান্য আহার পরম ভক্তি ভরে এক পচ্চেকবুদ্ধকে দান করেন ও প্রার্থনা করেন, আর যেন দাস হয়ে পরজন্মে না জন্মাতে হয়; তিনি পরজন্মে রাজা হয়েছিলেন। (৪১৫) আরও একটি জাতকে বুদ্ধ দাস হয়ে জন্মে অনেক কৃচ্ছ্রসাধন করে এই বাসনা নিয়ে মারা গেলেন যেন পরজন্মে রাজা হন; তা-ই ঘটল। (৪২১) এক পিশাচকে বুদ্ধ বলেছিলেন, তোমার অতীত পাপে এই পিশাচজন্ম। সে নিহত হলে পর বুদ্ধ তাকে পাঁচটি ধর্মমার্গ এবং পাঁচটি পাপমার্গ দেখান, সে ধর্মের পথই বেছে নিল। (৫৫) বারানসীরাজ এত মাংস খেতে পছন্দ করতেন যে, মাংস ছাড়া তাঁর খাওয়াই হত না। পাচক এক দিন মাংস জোগাড় করতে না পেরে একটি শবদেহ থেকে মাংস এনে রান্না করেন। নরমাংসের স্বাদ রাজার শরীরে এক শিহরণ জাগাল, কারণ তিনি পূর্বজন্মে যক্ষ ছিলেন। (৫৩৬) পূর্বজন্মের স্বভাব ও কৃতকর্মের ফল পরজন্মে সংক্রমিত হয়। কাশীর এক মহিষী নিজের রূপ সম্বন্ধে এত দম্ভ পোষণ করতেন যে, পরজন্মে মলকীট হয়ে জন্মান। (২০৭) সম্পূর্ণ প্রত্যয়যোগ্য নয় এমন একটি জাতকে বুদ্ধ চোর হয়ে জন্মান। তিনি চুরি করে ধরা পড়েও দণ্ড থেকে মুক্ত হন, কারণ গণিকাশ্রেষ্ঠা শ্যামা তাঁর প্রেমে পড়ে ও অত্যন্ত নিষ্ঠুর অমানবিক উপায়ে তাঁকে মুক্ত করে। (৩১৮)
জাতকের এই সব পুনর্জন্মের উপাখ্যানগুলি বিশ্লেষণ করলে দেখি ব্রাহ্মণ্য ধর্মবিশ্বাসের সঙ্গে বৌদ্ধ বিশ্বাসে জন্মান্তর সম্বন্ধে কোনও মতপার্থক্য নেই। শুধু জাতকে বিশেষ জোর দিয়ে বলা হয়েছে যে, পূর্বজন্মের চরিত্র, অভ্যাস, সংস্কার ও বাসনা পরজন্মে সংক্রমিত হয়। সম্পূর্ণ নিরাসক্ত ব্যক্তি ছাড়া সকলেরই পুনর্জন্ম নিশ্চিত, মানুষ অংশত তার পরবর্তী জন্মের অবস্থান নিয়ন্ত্রণ করতে পারে তার বাসনা ও যোগ্যতা দিয়ে। এ সবের দ্বারাই নিরূপিত হয় মানুষ, দেবতা বা জন্তু— তার কোন জন্ম হবে।
জাতকগুলি দুটি মহাকাব্যের রচনার সমকালীন, তাই এগুলির মধ্যে নিয়তিবাদের অঙ্কুর দেখা যায়; সে অঙ্কুর হল জন্মান্তরবাদ। মহাভারতের একটি অংশে জন্মান্তরের সূচনা আছে, তাতে মানুষের কৃতকর্ম ও জন্মান্তর সম্পর্কে কিছু সাংকেতিক আভাস নিহিত আছে। ‘মানুষ মরে, আবার জন্মলাভ করে, পরিণতি ও বার্ধক্যে পৌঁছয়, প্রার্থনা করে, প্রার্থিত হয়, শোক করে ও শোচিত হয়। সুখ, দুঃখ, সত্তা, সত্তাহীনতা, লাভ ও ক্ষতি, মৃত্যু এবং জীবন— এ সব কিছুকেই মানুষ পর্যায়ক্রমে স্পর্শ করে; তাই বীরচিত্ত আনন্দে উচ্ছ্বসিত বা শোকে অভিভূত হয় না।’ (মহাভারত ৫:৩৬:৪৪-৪৫) এই ধরনের যুক্তিকেই জাতিভেদের সমর্থন করা হয়েছে; শূদ্র যখন ব্রাহ্মণ, ক্ষত্রিয়, বৈশ্যকে যথোপযুক্ত ভাবে সেবা করে এবং এঁরা (ত্রিবর্ণ) প্রসন্ন হন, তখন দেহান্তে শূদ্রের যন্ত্রণার অবসান ঘটে ও সে স্বর্গসুখ ভোগ করে।’ (ঐ ৫:৪০২৬) ‘আত্মা বিভিন্ন দেহে জন্মান্তরিত হতে হতে এক দিন ব্রাহ্মণ হয়ে জন্মায়’। (ঐ ১৩:২৮:৫)
বৌদ্ধগ্রন্থ মধ্যমকসূত্রে একটি উপাখ্যান আছে। এক খাজনা আদায়কারী অসাধু জীবনযাপন করত, মৃত্যুর মুখোমুখি এসে সে বুদ্ধশিষ্য সারিপুত্তকে ডেকে পাঠাল এবং মিনতি করে জানতে চাইল পরজন্মে ব্রাহ্মণ হতে গেলে তাকে কী করতে হবে। সারিপুত্ত বললেন উপযুক্ত মানসিক প্রস্তুতি প্রয়োজন, সেই ভাবে সে ব্রাহ্মণ হয়ে জন্মাল। (৮-১) এ ধরনের গল্পে পরজন্মে জীবনের স্থান ও মান নির্ণয় কর্মের ভূমিকা হাস্যকর হয়ে ওঠে; শেষ দিকে পুরাণগুলি অবশ্য অনেক জায়গায় এই কাহিনিকেও ছাড়িয়ে গেছে। তবে এ সব গল্পে একটা ব্যাপার প্রতিপন্ন হয়: পরজন্ম নিরূপিত হয় কর্মের দ্বারা, তা সে সারা জীবনের কর্মই হোক বা আকস্মিক চিত্তপরিবর্তনই হোক কিংবা বিশেষ কোনও একটি পুণ্যকর্মই হোক।
মৃত্যুর ঠিক পূর্বক্ষণে মনের কী অবস্থা থাকে তার ওপরে অনেক কিছুই নির্ভর করে। বৈষ্ণবরাও মনে করেন মৃত্যুক্ষণে স্বর্গ কামনা করলে মানুষ স্বর্গে যায় ও পরজন্মে ভারতবর্ষে ব্রাহ্মণ হয়ে জন্মায়। (ব্রহ্মবৈবর্ত পুরাণ, প্রকৃতি খণ্ড ২৬:৩০) আপাত ভাবে মনে হয়, জন্মান্তরের ব্যাপারে মানুষই স্বয়ং তার ভাগ্যবিধাতা। ওবেয়সেকরে কিন্তু বলেন, আদর্শ জন্মান্তরবাদের পারত্রিকতায় নৈতিকতার কোনও স্থান নেই। নৈতিক ভাবে মন্দ আচরণ ধর্মীয় ভাবে মন্দ আচরণ নয়, নৈতিক ভাবে ভাল আচরণও ধর্মীয় ভাবে সদাচরণ নয়… নৈতিকায়ন মানে নৈতিক ক্রিয়াকলাপের ধর্মীয় মূল্যায়ন, নৈতিক ভাল ও মন্দ আচরণ তা হলে ধর্মীয় ভাবেও ভাল বা মন্দ আচরণ হয়ে যায়, অর্থাৎ পাপ ও পুণ্যের বোধ জন্মানো প্রয়োজন হয়ে পড়ে। …(পিথাগোরস ও অর্কিকরা) উভয়েই জন্মান্তরপরম্পরার মধ্যে দিয়ে চিত্তশুদ্ধিতে বিশ্বাসী ছিলেন।’ (ও ফ্লাহার্টি সম্পাদিত, ১৯৮৩, পৃ. ১৪৬, ১৪৭, ১৫১) পিথাগোরীয়রা ছাড়া অর্ফিক উপাসনাধারায় বিশ্বাসীরাও পুনর্জন্মকে খুব গুরুত্ব দিতেন। ‘অর্ফিক মতের লক্ষ্য জন্ম থেকে আত্যন্তিক নিষ্ক্রমণ ও ইলিসিয়াম বা স্বর্গীয় জ্যোতিতে উত্তরণ।’ (ক্যামবেল, ১৯৬৮, পৃ. ২৬৬) এ কিন্তু মানবাকারে বা ঊনমানবাকারে পৃথিবীতে জন্মপরিগ্রহ করা নয়। তবু অর্ফিক মতবাদ জন্মান্তরকে স্বীকার করত। এমনই এক বার মাত্র পুনর্জন্মের একটা ধারণা ছিল ‘আত্তিস’-এর দেবকাহিনিতে: ক্রুদ্ধা জননী কুবেলের তাগাদায় পুত্র আত্তিস নিজেই নিজের ক্লৈব্য সম্পাদন করেন; পরে মা’র তীব্র শোক ও বিলাপে মৃত্যু থেকে আবার জীবনে ফিরে আসেন। (ম্যাকমিলান এনসাইক্লোপিডিয়া অব রিলিজিয়ন, ষষ্ঠ খণ্ড, ‘রিবার্থ’) অর্ফিক ধর্মমত জন্মান্তরে বিশ্বাস করত, যদিও কেবলমাত্র ধর্মের সূত্র হিসেবেই; কিন্তু পণ্ডিতেরা মনে করেন যে পিথাগোরস যে জন্মান্তরবাদ প্রবর্তন করেন তা অফিকদের থেকেই সংগৃহীত। অফিকরা কর্মানুযায়ী পুনর্জন্মে বিশ্বাস করত; অর্ফিক পুরোহিতরা ব্যাখ্যা করে বলেন যে, ‘এ জন্মের শাস্তি পূর্বজন্মের পাপের ফল।’ (পোলার্ড ১৯৬৫, পৃ. ১০০)
খ্রিস্টপূর্ব প্রথম শতকে প্লেটো লেখেন, ‘যেহেতু আত্মা অমর এবং বহুবার জন্ম পরিগ্রহ করেছে, পৃথিবী ও নরকের সব কিছুই সে দেখেছে, সব কিছুই সে জেনে গেছে।’ (মেনো, ৮১সিডি; ৫০এ, বি) অন্যত্র তিনি বলেন, ‘নিয়তির বিধান হল দিব্য বিধান’, যার দ্বারা মানুষ জন্মান্তরপরম্পরার মধ্যে দিয়ে জীব-বিশ্বকে সৃষ্টি করে; মানুষ কিন্তু নিজের ইচ্ছা ও কর্ম দ্বারা প্রতি পরবর্তী জন্মকে নিয়ন্ত্রিত করে।’ (টিমাএউস ৪১ই) জন্মান্তরের গ্রিক প্রতিশব্দ হল মেটেনসোমাটোসিস (আক্ষরিক অর্থ, এক দেহ থেকে দেহান্তরে যাওয়া; ইংরেজি মেটেনসাইকোসিস ও প্যালিনজেনেসিস, ‘আক্ষরিক অর্থ, পুনর্বার শুরু করা’)। পিথাগোরস শুধু যে জন্মান্তরে বিশ্বাস করতেন তাই নয়, জাতিস্মরত্বেও বিশ্বাস করতেন। হেরাক্লেইডেস পন্টিকুস বলেন যে, পিথাগোরস বলেছেন, তিনি এক বার হার্মিসের ছেলে আএথালিডেস নামে জন্ম নেন এবং হার্মিসের কাছে জাতিস্মরত্বের বর পান। মেনেলাওস তাঁকে আহত করেছিলেন তা তাঁর মনে ছিল, এবং পিথাগোরস-জন্মেও তাঁর মনে ছিল, ব্রাঙখিডনে এপোলোর মন্দিরের কোনখানে মেনেলাওস তাঁর বর্ম রেখেছিলেন। পরে এক জন্মে তিনি ছিলেন হেমোটিমুস এবং তার পরে ডেলসে জেলে পিরুস হয়েও জন্মান
বৌদ্ধ ও ব্রাহ্মণ্য সাহিত্যে আমরা বহু চরিত্রের দেখা পাই যাঁরা দাবি করেন যে পূর্ব পূর্ব-জন্মের কথা তাঁদের মনে আছে। এঁদের শীর্ষস্থানে বুদ্ধ, জাতকের প্রায় পাঁচশোটি গল্প তাঁর পূণর্জন্মকে ঘিরে রচিত; এতেই তাঁর জাতিস্মরত্ব নিশ্চিত ভাবেই প্রমাণিত হয়। আসলে জনমানসে ভেসে বেড়ানো বহুতর উপাখ্যানকে গেঁথে রাখবার একটি সূত্র পাওয়া গেল, বুদ্ধ সেই সূত্র। এর উদ্দেশ্য হচ্ছে, জন্মান্তরবাদকে দৃঢ় ভাবে লোকচিত্তে প্রতিষ্ঠিত করা। ব্রাহ্মণ্য সাহিত্যে, বিশেষত পুরাণে, বহু বিক্ষিপ্ত উপাখ্যানেরও প্রতিপাদ্য জন্মান্তরবাদকে অভ্রান্ত প্রমাণ করা; এদের মধ্যে বুদ্ধ, দেবতাদের অবতার ও অন্য মানুষেরও জন্মান্তরের কাহিনি আছে।
জন্মান্তরের প্রসঙ্গে ম্যাকমিলান এনসাইক্লোপিডিয়া অব রিলিজিয়ন বলে, ‘এই বিশ্বাস সারা পৃথিবীতেই কোনও না কোনও আকারে, গোষ্ঠীগুলোতে ও নিরক্ষর জনসমাজে চলিত ছিল। …হয়তো মানুষের সংস্কৃতির স্বরূপের থেকেই এই বিশ্বাস উদ্ভুত হয়েছিল। আফ্রিকার জুলুরা বিশ্বাস করেন, মানুষের আত্মা নানা জন্তুর দেহে বারেবারে আবির্ভূত হয়… শেষ পর্যন্ত একটা সময়ে সে মানবদেহে প্রবেশ করে; সেখান থেকেও তার আরও এক বার পুনর্জন্ম হয়। শেষ পর্যন্ত মানবিক অভিজ্ঞতার তুঙ্গে পৌঁছে আত্মা পরমাত্মায় বিলীন হয়ে যায়, যার থেকে সে উদ্ভুত হয়েছিল.. অস্ট্রেলিয়ার আদিবাসীদের ধর্মবিশ্বাস অনুসারে, মৃত পূর্বপুরুষ অনির্দিষ্টকাল মৃত্যুলোকে পরিভ্রমণের পর মাতৃগর্ভে মানবশিশুর ভ্রুণ হয়ে আবির্ভূত হয়।’ (দ্বাদশ খণ্ড)
জন্মান্তরে আত্মা যে রূপ পরিগ্রহ করে তার সম্বন্ধে ব্রুস লঙ বলেন, ‘(জীবমাত্রই) সচরাচর প্রকৃতিতে মনুষ্যাকৃতি, উদ্ভিজ্জ বা জ্যোতিষ্কও হয়’। (ম্যাকমিলান, ‘রিবার্থ’ পৃ. ২৬৫) বিশেল উল্যা বলেন, ‘(সংসার) বা জন্মান্তর নামক বৃহৎ অস্পষ্ট অতিকায় আত্মা যে-কলেবরে পুনর্ভূত হয় তা পশুরূপী; তা দিব্যাকৃতি অথবা মনুষ্যাকৃতি হয় তাদের কর্ম অনুসারে। ব্রাহ্মণ ধারণার বা প্রক্রিয়ার ক্রান্তিবিন্দুতে আছে যজ্ঞক্রিয়া (যার ফল অনিবার্য, যা যজ্ঞক্রিয়া যথাযথ ভাবে সম্পন্ন হওয়ার ওপরে নির্ভর করে) ও একটি নির্দিষ্ট নিয়মানুবর্তিতা, যার উৎস পুনর্জন্ম ও জীবনের উৎসে। এরও মূল নিহিত আছে জাতিভেদবাদে।’ (১৯৭৮, পৃ. ৩৮) কারণ, পুণ্য বা পাপ কর্ম দিয়েই নিরূপিত হয় পরজন্মে উচ্চ বা নীচ বর্ণে জন্ম। পরবর্তী কালের ভারতীয় ধর্মচিন্তা সম্বন্ধেও এ কথা প্রযোজ্য; এর সঙ্গে কর্মের অবিচ্ছেদ্য যোগ। কিন্তু প্রথম সহস্রাব্দের মধ্যভাগের পূর্বে এমন একটা সময় ছিল যখন জন্মান্তর স্বতন্ত্র ভাবে অর্থাৎ কর্মনিরপেক্ষ ভাবে বিদ্যমান ছিল। আত্মা কতকাল ধরে দেহ থেকে দেহান্তরে বিচরণ করে সে সম্বন্ধে এম্পিডক্লেস (৫৮২-৫০৭ খ্রিস্ট পূর্ব) মনে করতেন যে, পাপীরা ত্রিশ হাজার বছর নানা রূপে জন্ম নেয় এবং চারটি প্রাকৃতিক উপাদানের (ক্ষিত্যপতেজোমরূৎ) দ্বারা ভিন্ন ভিন্ন ভাবে প্রভাবিত হয়। দীর্ঘ এক শুদ্ধীকরণের কাল যাপন করে অবশেষে এই দুঃখময় পরিস্থিতি থেকে মুক্তি পায়।
নারদপুরাণ বলে, আত্মা এক কোটি বৎসর পরিক্রমার পরে মনুষ্যজন্ম লাভ করে। (২:৬:৩৬) মৃত্যুযন্ত্রণার বিশদ বর্ণনাও এতে আছে; আবার গর্ভবাসযন্ত্রণা, পুনর্জন্মের যন্ত্রণা এবং মরণোত্তর যন্ত্রণারও বিবরণ আছে। জৈন ভগবতীসূত্র বলে, ‘চুরাশি হাজার মহাকল্প লাগে পুরো সাতটি জন্ম, সাতটি দল, সাত সচেতন জন্ম, সাতবার জন্মান্তরনিবৃত্তি, পাঁচ লক্ষ কম্ম, ষাট হাজার ছশো তিন ভাগ কম্মের জন্যে। তার পর মুক্তিলাভ করে, পরিত্রাণ পেয়ে, নির্বাণে পৌঁছে মানুষেরা দুঃখের অবসান ঘটিয়েছে, ঘটাচ্ছে বা ঘটাবে।’ লক্ষ করা যায়, মোক্ষকে এমন সুদীর্ঘকালের ব্যবধানে সরিয়ে দেওয়া হচ্ছে, যাতে সেটা প্রায় দুরধিগম্য হয়ে ওঠে; আসল উদ্দেশ্য অবশ্য এ চেষ্টার দুরূহতা বোঝানো।
আচারাঙ্গ চয়নিকা (কমলচাঁদ সোমানি সম্পাদিত) হল কয়েকটি আচারাঙ্গসূত্রের সমাহার। তার মধ্যে কয়েকটি বলে, যখন কর্মটি (যার ফলোদগম হয়েছে) ধরা যাচ্ছে না, তখন মানুষ এ-দিক ও-দিক বিভ্রান্ত হয়ে ঘোরে, এবং বহু আকৃতির সঙ্গে সংযুক্ত হয়ে যন্ত্রণা পায়… বাসনাযুক্ত মানুষ, ভোগে লিপ্ত মানুষ (মাতৃ) গর্ভে আবার প্রবেশ করে (অর্থাৎ পুনর্জন্ম প্রাপ্ত হয়)… মানুষকে তার কৃতকর্মের ফল পেতেই হয়।’ (সূত্রসংখ্যা ৬, ১০৮, ১৭০)
বৌদ্ধ অঙ্গুত্তরনিকায় গ্রন্থে যখন নানা রকম ভয় দেখিয়ে অহিংসা সম্পর্কে উপদেশ দেওয়া হয়েছে সেখানে একটা নৈতিক যৌক্তিকতাও দেওয়া হয়েছে: ‘প্রাণ যে নেয় সে এমন বস্তু নেয় যা (তাকে) দেওয়া হয়নি।’ (৮১) যজ্ঞে পশুবধ ধিকৃত হল। কিন্তু যুক্তি ও নীতি ছাড়াও হিংসার কুফল পরজন্মে মানুষ পায়। ‘গৃহপিতা, এ সেই অপরাধবোধের আতঙ্ক যা হত্যকারী এই দৃশ্যমান অবস্থাতেই নিজের হিংসার প্রতিফলরূপে পায়।’ (২:৯২) এই অহিংসাবাদের উত্থান ও বিকাশের আর্থসামাজিক যে হেতুগুলি বিদ্যমান ছিল, বিশেষত খ্রিস্টপূর্ব সপ্তম-ষষ্ঠ শতক থেকে, তা পরবর্তী যুগে অহিংসার অনুকূলে যুক্তি ও ভীতিপ্রদর্শনের অবতারণা করে। এরই সঙ্গে যুক্ত হয় পরবর্তী কোনও জন্মে নিজেদেরই হিংসার শিকার হওয়ার সম্ভাবনা। এই সময়ে জন্মান্তরবাদ ক্রমশ বৃদ্ধি ও প্রসার লাভ করেছিল বলে কর্মকে জন্মান্তরের হেতু হিসাবে নির্দেশ করা সহজ হল।
জন্মান্তরবাদ প্রবর্তিত হল কেন? একটা সহজ কারণ হল, মানুষের জীবনপ্রীতি; মৃত্যুর ওপারে জীবনকে বিস্তারিত করে দেখার বাসনা এবং সে কারণেই যুক্তিগত ভাবে জন্মের পূর্বেও তাকে এগিয়ে নিয়ে যাওয়া। দ্বিতীয়ত, জন্মান্তরে বিশ্বাস করলে এক জীবনে যত অভিজ্ঞতা হওয়া সম্ভব তার চেয়ে অনেক বেশি অভিজ্ঞতালাভের সম্ভাবনা দেখা দেয়। তৃতীয়ত, এ বিশ্বাস অনুসারে মানুষের এ জীবনের ভুলত্রুটি জন্মান্তরে সংশোধনের একটা অবকাশ পাওয়া যেতে পারে। চতুর্থত, এ বিশ্বাসে চূড়ান্ত অন্তিমতা বা আত্যন্তিকতার আতঙ্ক মন থেকে অন্তর্হিত হয়, যে-আতঙ্ক মানুষকে সর্বদেশে সর্বকালে তাড়া করে ফিরছে। কিন্তু এ-ও সত্য যে কেবলমাত্র জন্মান্তরবাদ মানুষের আধ্যাত্মিক বা ব্যবহারিক উন্নতির আশ্বাস বহন করে না। একমাত্র উন্নতির আকাঙ্ক্ষাই উন্নতির নিশ্চয়তা আনে, এবং তার পথেও নানা বাধা— আধিদৈবিক এবং জন্মান্তরীণ— যা মানুষের আয়ত্তের বাইরে। সর্বোপরি জন্মান্তরবাদ এক গভীর অর্থে মৃত্যুকে নিরাকৃত করে। হাজিমে নাকামুরা বলেন, জন্মান্তরবাদে ‘আত্মা মরে না, কিন্তু দেহ থেকে দেহান্তরে সংক্রমিত হয়— এতে ধর্মাচরণের একটা মস্ত প্রেরণা পাওয়া যায়, কারণ মৃত্যুভয় এখানে পরাস্ত।’ (১৯৪৬, পৃ. ৯০) ব্রাহ্মণসাহিত্য বলেছে, মরণোত্তর আত্মার অবস্থিতি দু’ ধরনের হতে পারে: একটি চন্দ্রের মধ্যে দিয়ে পুনর্জন্মে, পিতৃযান; অন্যটি সূর্যের মধ্য দিয়ে মোক্ষ, দেবযান (সিজারের ডি বেল্লো গাল্লিকো ৬:১৪-তে এই ধরনের কথা পাওয়া যায়)। বহু প্রকার জীবনধারার মধ্যে দিয়ে আত্মা পরিক্রমা করে, তার বিস্তৃত যে সব বিবরণ পাওয়া যায় সেগুলির একটিই উদ্দেশ্য: অন্তিমে মুক্তি। যে সব ধর্মতত্ত্ব, যেমন ‘এড্ডা’র জার্মানিক বা গলিক, যেগুলিতে পুনর্জন্মবাদ একটি ধর্মীয় তত্ত্ব হিসেবে উপস্থাপিত নয়, সেগুলি এই মুক্তিকে স্বর্গে নিয়ে যায়। প্রাচীন ভারতীয় ঋগ্বেদের ধর্মতত্ত্বও ঠিক তেমনই।… এই অবস্থার একটি প্রমাণ পাওয়া যায় এলিউসিসে। এ সব গূঢ় ধর্মাচরণের ধার্মিকতা সম্বন্ধে অত্যুক্তি করতে না চাইলেও ছোট হোক বড় হোক, দৈব অভিপ্রায় অনুসারে পুনর্জন্মের যে তত্ত্ব তার শক্তি ভক্তদের ওপরে এই প্রভাব সৃষ্টি করে: তারা বিশ্বাস করে যে সমাধির ওপারে দিব্য এক অবস্থায় তারা উত্তীর্ণ (হবে)। খাঁটি ভক্ত মুক্তির স্বাদ পায়; সে ভাবে যে, পুণ্যাত্মা ও সাধুদের নিয়েই জীবন।’ (ডিকশন্নোয়ার দ্য স্পিরিট্যুয়ালিটে ১৯৬৭, তৃতীয় খণ্ড, পৃ. ১৩৭২) পরলোকে স্বর্গ, এলেউসিস, বিহিশ‍ যা-ই হোক, মানুষের প্রত্যাশা থাকে যে, সেখানে অবিমিশ্র ও নিরবধি সুখ পাওয়া যাবে। মোক্ষ বা নির্বাণে এ-অর্থে ‘সুখ’ নেই, পরমাত্মায় বিলীন হওয়া বা নিঃশেষ হওয়া আছে। কিন্তু এ দুয়েরই প্রাক-শর্ত হল জন্মান্তরপরম্পরা।
পরিশেষে প্রশ্ন থাকে, জন্মান্তর হয় কার, আত্মার? এক জীবন থেকে অন্য জীবনে সে কি নিয়ে যায়? হার্মান বলেন, ‘যার জন্মান্তর হয়, তা হল ব্যক্তিলগ্ন কিছু কিছু রুচি ও স্বভাব, যেগুলি নিরাত্ম, কিন্তু কোনও কোনও অর্থে ব্যক্তিনিষ্ঠ… এমন কোনও কৃৎকৌশল, যান্ত্রিকতা বা মাধ্যম প্রয়োজন, যার দ্বারা ব্যক্তিসত্তা, স্বাতন্ত্র্য বা আত্মসত্তা এক জীবন থেকে অন্য জীবনে উত্তীর্ণ হয়। অন্যথায় কর্মবাদের ক্রিয়ার পশ্চাতে কোনও যৌক্তিকতা পাওয়া যায় না, যার দ্বারা কর্মবাদ ক্রিয়াশীল থাকতে পারে।’ (ও’ফ্লাহার্টি সম্পাদিত, ১৯৮৩, পৃ. ১৭১, ১৯০)
জন্মান্তর নামক ধর্মবিশ্বাসটি কর্মবাদের পূর্ববর্তী এবং কিছুকাল স্বতন্ত্র ভাবেই ছিল। কোনও কোনও ধর্মবিশ্বাস কর্মবাদ-নিরপেক্ষ ভাবেই বর্তমান থাকে। ভারতবর্ষেও আজীবিকরা জন্মান্তরে বিশ্বাসী ছিলেন, কিন্তু কর্মবাদ মানতেন না; আরও কয়েকটি ছোট ছোট প্রস্থান জন্মান্তরের ওপরে কর্মের কোনও প্রভাব স্বীকার করতেন না। তাই কর্মবাদ জন্মান্তরবাদের অপরিহার্য পরিণাম নয়, যদিও জন্মান্তরবাদ প্রতিষ্ঠিত হওয়ার দু-শতাব্দীর মধ্যেই কর্মবাদের সঙ্গে কার্যকারণ সূত্রে জড়িয়ে গেল এবং গত দুই সহস্রাব্দ ধরে এ ভাবেই থেকে গেছে। ব্রুস লঙ বলেন, ‘একবার যখন মহাবিশ্বের জীবনসত্তা বহু বিচিত্র রূপের প্রাণীদের নিয়ে গতিশীল হয়ে উঠল, তখন থেকে চক্রাকারে ঘূর্ণমান হয়ে জন্ম থেকে জন্মান্তরে চলতে লাগল, তা সে স্রষ্টার বা নিয়তির প্রভাবেই হোক, কিংবা মানুষের কর্মের ফলেই হোক।’ (ও’ফ্লাহার্টি সম্পাদিত, পৃ. ৮০)
জন্মান্তরের ছকটিতে দেবতাদেরও অন্তর্ভুক্ত করার ফলে জন্মান্তরের অমোঘতা প্রতিপন্ন হল। মনে হতে পারত, দেবতারা এ নিয়মের বাইরে থাকবেন, যেমন অধিকাংশ দেবকল্পেই তাঁরা থাকেন; সংহিতা, ব্রাহ্মণ, আরণ্যক, উপনিষদে তাঁরা যে ভাবে ছিলেন। দেবতাদেরও জন্মান্তরের বিধানের বশীভূত করা শুরু হল জাতক থেকে, যেখানে বুদ্ধ বারেবারে বিভিন্ন জন্ম পরিগ্রহণ করেন। পরে দুটি মহাকাব্যের প্রক্ষিপ্ত অংশে দেবতারাও জন্মান্তরের অধীন হলেন, তাঁদের ক্ষেত্রে তখন হল ‘অবতারবাদ’; তাঁরা ভিন্ন রূপে মর্তে অবতীর্ণ হন। ‘এই যে দেবতারা যাঁরা অবতার রূপে জন্মান্তরিত হন, যদি না জন্মান্তরবাদের নিয়ম তাঁদের ক্ষেত্রে অপ্রযোজ্য হয়, তবে মানুষের ক্ষেত্রে যেমন, তাঁদের ক্ষেত্রে তেমনই সব কিছু ঘটবে: তাই তাঁদের আত্মা থাকবে, কোনও অর্থে বাসনাপ্রসূত কর্মেও তাঁরা পূর্ণ থাকবেন যেমন ক্লিশ্যমান মানবাত্মার মুক্তিসাধনের বাসনা। …এতে অবশ্যই প্রতীয়মান হয় যে, যে দেবতা অবতীর্ণ হচ্ছেন তিনি নিখুঁত নন, কারণ তাঁর বাসনার লেশ তখনও আছে, যে-বাসনা মনুষ্যরূপে পৃথিবীর কোথাও পূরণ করা যায়। …বহু ঐতিহাসিক যেমন দৃষ্টি আকর্ষণ করে দেখিয়েছেন…. কর্মবিধানকে ভারতীয়রা অব্যতিক্রমী, অদৃশ্য এক বিধি বলে মনে করেন, যার আধিপত্য বস্তুগত পরমাণুর ওপরেও সক্রিয় এবং বস্তু ও ঘটনাকে যা ঘটায় তেমনই নৈতিক কোনও বিধিতে।’ (ও’ফ্লাহাটি সম্পাদিত পৃ. ২১০, ২৩৭) অর্বাচীন পুরাণ ও উপপুরাণগুলিতে দেবতাদের মর্তে অবতরণ ক্রমেই খুব সাধারণ ঘটনা হিসেবে দেখানো হয়েছে, এতে জন্মান্তরবাদ যেন এমনই এক দৃঢ় জমিতে প্রতিষ্ঠা পেল যাতে মানুষের জন্মান্তর স্বতঃসিদ্ধ ও অবধারিত বলে প্রমাণিত হল, এ যেন এক অতি স্বাভাবিক অমোঘ মহাবিশ্বগত বিধান।পৃথিবীর অন্যান্য জায়গার মতোই ভারতবর্ষে শ্রমজীবীদের জীবন খুব কঠিন ও তিক্ত ছিল। পশুচারী যাযাবর আর্যরা এল পশুপালন নিয়ে। তারা দুধ ও মাংস পেত পশুপালের কাছ থেকে, জঙ্গল থেকে ফলমূল, আর কিছু খাদ্য সংগ্রহ হত শিকার করে। স্থানীয় অধিবাসীদের সঙ্গে সংঘর্ষের পর তাদের ওপরে আধিপত্য বিস্তার করতে গিয়ে প্রথমে ভিন্ন জীবনধারার সঙ্গে সংঘর্ষ বাধে, পরে ধীরে ধীরে অন্তর্বিবাহ ও জাতিগত সংমিশ্রণে যে মিশ্র জাতির উদ্ভব ঘটে তাতে প্রাগার্য ও আর্য জীবনধারা একটি মিলিত ও সংহত আকার ধারণ করে। এদের জীবনবোধ কি ছিল? প্রাগার্যদের দিক থেকে লিখিত বা আস্য কোনও সাহিত্য পৌঁছয়নি। আমাদের জ্ঞানের মুখ্য আকর হল প্রথমে আস্য পরে লিখিত ঋগ্বেদ-সংহিতা। ক্রমে সমাজে যে পরিবর্তন এসে পৌঁছেছিল তার দলিল আছে যজুর্বেদ-এ, ব্রাহ্মণগুলিতে এবং অথর্ব সংহিতা-য়, সর্বশেষে উপনিষদ ও বৌদ্ধ সাহিত্য ও মহাকাব্য পুরাণগুলিতে। বেদের আভ্যন্তরীণ এই পরিবর্তন কতকাংশে নিশ্চয়ই সংঘটিত হয়েছিল অন্তর্বিবাহ এবং দুটি জনগোষ্ঠী পাশাপাশি বাস করার ফলে অনিবার্য সাংস্কৃতিক আদানপ্রদানে।
অন্য পার্থক্য যাই থাক, এ দুটি গোষ্ঠীর পক্ষে জীবন যে কঠোর সংগ্রামের এবং নানা বিপদসংকুল ছিল— তা উভয়ের পক্ষেই সত্য ছিল। আগন্তুকরা কৃষিকাজ শিখে নেওয়ার পরেও, আগুনে পোড়া ইঁটে পাকা বাড়ি তৈরি করা শেখবার আগে রোদে শুকনো কাঁচা ইঁটে বাড়ি করত। পরেও প্রকৃতির নানা সমস্যার চেহারা ধরে দেখা দিল— বন্যা, অতিবৃষ্টি, অনাবৃষ্টি, দুরন্ত ঝড়, হিংস্র শ্বাপদ, মহামারী— মানুষ ও পশুর, ভূমিকম্প, দাবানল, কৌমগত ও গোষ্ঠীগত সংঘর্ষ, শস্যের কম ফলন, ইত্যাদিতে জীবন নানা ভাবেই বিপর্যস্ত হত। অনাশঙ্কিত যে সমস্ত ঘটনা মানুষের সব হিসেব নিমেষে ধূলিসাৎ করে দিত, সেই সব আকস্মিক সম্ভাবনাকে মানুষ এখন দৈব বলে মনে করতে লাগল। এনসাইক্লোপিডিয়া অব সোস্যাল সায়েন্সেস বলছে, নিষ্প্রতিকার দুর্দশার অবস্থাই নিয়তিবাদের জন্ম নেওয়ার পক্ষে উর্বরা জমি। বহু ক্ষেত্রেই নিয়তিবাদের অসাড়তার সঙ্গে মিশে যায় সামাজিক আচরণের দীর্ঘ প্রতিষ্ঠিত ছক ও বিশেষ সুবিধাভোগী শ্রেণির স্বার্থ; এগুলির দ্বারা নির্মিত হয় নিষ্প্রতিবাদে মেনে নেওয়ার মনোভাব, যার দ্বারা সামাজিক অন্যায়গুলি সহ্য করে নেওয়া হয়; (গড়ে ওঠে) পরীক্ষামূলক পরিবর্তন আনারও অক্ষমতা।… নিয়তি অন্ধ, সে সান্ত্বনা দেয়। পথ দেখায় না। এই যে নিয়তিবাদ একচ্ছত্র আধিপত্যকে কোনও সুবিধাভোগী জাতিতে বা বর্ণে কায়েম করে রাখে, তা-ই আবার সমর্থন করে সফল বিপ্লবকে… (এটি ততদিন থাকে) যতদিন প্রকৃতিকে বশ করার উপকরণ ও কৃৎকৌশল না থাকে, যতদিন দারিদ্র থেকে উদ্ভুত সামাজিক সমস্যার সমাধান না হয়, নারীপুরুষের বৈষম্য থাকে, উন্মত্ততা, অপরাধ, যুদ্ধ এবং হাল ছেড়ে দেওয়া মনোভাবও থাকে— সে নিয়তি সম্বন্ধে হোক অথবা ঈশ্বরেচ্ছা সম্বন্ধেই হোক।’ (পৃ. ১৪৭, ১৪৮)
এবং, যেখানে একেশ্বরবাদের প্রাধান্য, যেমন সেমিটিক ধর্মগুলিতে, সেখানে তত্ত্বগত ভাবে দৈব ও ভাগ্যের স্থান নেই, কারণ ঈশ্বরই সেখানে চূড়ান্ত বিচারক; তাঁর বিনা অনুমোদনে কিছুই ঘটতে পারে না। যদি নিয়তিবাদের সংজ্ঞা হয় দৈবে মানুষের বিশ্বাস, যে দৈব নিরূপণ করছে কোনও নির্ব্যক্তিক প্রক্রিয়া, যা একঘেয়ে, স্থির এবং অনিবার্য ভাবে ফিরে চলেছে তার সূচনাবিন্দুতে— তা হলে তা প্রতীকী ভাবে চক্রঘূর্ণনে রূপায়িত হয়।’ (ডিকশনারি অব দ্য হিস্ট্রি অব আইডিয়াস, ১৯৭৩, পৃ. ২২৬) অফিকদের সম্বন্ধে এ উক্তি কিন্তু প্রাচীন ভারতবর্ষ সম্বন্ধেও প্রযোজ্য, যেখানে পুনর্জন্ম মানেই নিরানন্দ, দুঃখময় জীবনে বারংবার ফিরে ফিরে আসা, বিশেষত চিরকালের সংখ্যাগরিষ্ঠ দুর্দশাপীড়িত জনসাধারণের কাছে, যেখানে সমাজ বর্ণবিভাগ ও শ্রেণিবিভাগের মাধ্যমে, অধিকাংশ মানুষকেই পদদলিত করে রাখতে সমর্থ হয়েছিল। তাদের পক্ষে জীবন কোনও করুণাময় ঈশ্বরের দ্বারা নিয়ন্ত্রিত নয়, বরং এক অন্ধ যন্ত্রবৎ নিয়তির দ্বারা পরিচালিত। এবং নিয়তিবাদ পুষ্ট হয়েছিল শ্রেণিগুলির মধ্যে ব্যবধানে এবং সমাজের নিচের তলার দুঃখী মানুষের প্রতি ওপরতলার শাসকশ্রেণির মর্মান্তিক ঔদাসীন্যে
সমাজের অধিকাংশ মানুষের পক্ষে জীবনের মান স্বভাবতই মর্মান্তিক ভাবে দীন ছিল। (সমাজে কৃষি ও বাণিজ্য) বহির্বাণিজ্য ও অন্তর্বাণিজ্য— সহসা ফুলে ফেঁপে ওঠার ফলে শাসকশ্রেণিটির অভ্যুত্থানের পর বিভিন্ন শ্রেণির বৈষম্যও দৃষ্টিকটু ভাবে প্রকট হয়ে উঠল; ব্রাহ্মণসাহিত্যে এর নিদর্শন রয়েছে। এর ফলে আধ্যাত্মিক জগতে যে বিপুল তোলপাড় শুরু হল তা সহজেই অনুমেয়। বৈদিক সংহিতা যুগেও লোকসংখ্যা কম থাকা সত্ত্বেও সাধারণ মানুষের জীবনের মান খুব নিচু ছিল; কিন্তু সমাজ তখন গোষ্ঠীবদ্ধ ছিল এবং শ্রেণিবিভাগ ছিল না, ফলে ধনী-দরিদ্রের দৃষ্টিকটু বৈষম্য না থাকায় এক ধরনের সংহতি ছিল। সে সময় ‘জীবনযাত্রা ছিল সম্পূর্ণ বাহুল্যবর্জিত, স্থূল প্রয়োজনে সীমাবদ্ধ এবং (শুধু) তা-ই সম্ভব ছিল ওই অবস্থায়: বেঁচে থাকাই ছিল বহুমূল্য, জীবনে সন্ত্রাস আনত দুর্ভিক্ষ, ব্যাধি, শত্রু, শ্বাপদ। প্রত্যেক বিপদকেই মনে করা হত দেবতা ও মানুষের মধ্যে যোগসূত্রের শক্তিধারায় একটা ছেদ; বৈদিক ভারতীয়রা দেবতাদের যদৃচ্ছাচারী বলে মনে করত না, কিন্তু দ্রব্য-দেব-মন্ত্র-যজমানকে এই শক্তিসূত্রে প্রায় যান্ত্রিক ভাবে সক্রিয় (একটি প্রবহমান ক্রিয়াধারা বলে) মনে করত। যদি শক্তিসঞ্চরণের প্রবাহে কোনও ছেদ দেখা দিত তা হলে সংস্কারের বিন্দুটি হত যজ্ঞের কর্ম।’ (যশ সম্পাদিত, ১৯৮৪, পৃ. ৩৫১)
কৃষির উন্নতি এবং পাশ্চাত্য— মধ্যপ্রাচ্য, গ্রিস, রোম— এর সঙ্গে নৌ-বাণিজ্যের পুনঃ সংযোগের সঙ্গে সঙ্গে দ্রুত উদ্বৃত্ত ধন সঞ্চিত হতে লাগল, যার অধিনিয়ন্তা স্বাভাবিক ভাবেই হল সমাজের ধনী সম্প্রদায়। সমাজের সুবৃহৎ সংখ্যাগরিষ্ঠের তুলনায় এ শ্রেণি নেহাৎ‍ই মুষ্টিমেয়। বৃহৎ জনসাধারণ দারিদ্র্যে পিষ্ট হচ্ছিল; এর স্বাভাবিক ও প্রায় তাৎক্ষণিক প্রতিক্রিয়ায় শ্রেণি-বৈষম্য কঠোরতর হতে লাগল এবং এটা বর্ণ-জাতি-নিরপেক্ষ ভাবেই হল। খ্রিস্টীয় দ্বিতীয় শতকের জৈনগ্রন্থ অঙ্গবিজ্জাতে পড়ি ‘বর্ণ’ মাত্র দুটিই, অজ্জ ও পেসস (আর্য আর প্রেষ্য)। আর্য অর্থাৎ উচ্চ তিন বর্ণের ধনী এবং প্রেষ্য অর্থাৎ শূদ্র পরিচারক। সমাজের এই পরিবর্তনের সঙ্গে সঙ্গে বিরুদ্ধ নিয়তির গতিরোধ বা আনুকূলায়নই ছিল উদ্দিষ্ট লক্ষ্য।
রামায়ণ-এ অন্ত্যেষ্টির বর্ণনা আছে, কিন্তু মহাভারত-এ বিশেষত, এর পরবর্তী কালের ভার্গব প্রক্ষেপে অন্ত্যেষ্টি এবং শ্রাদ্ধের দীর্ঘ বিবরণ ও নির্দেশ আছে। বোঝাই যায়, মরণোত্তর ক্রিয়াকর্ম ক্রমেই প্রাধান্য লাভ করছে। বেদাঙ্গ রচনার কাল থেকে বিশেষত গুপ্ত যুগের শুরু থেকে এবং পরে শ্রাদ্ধ-বিষয়ক গ্রন্থগুলি বিশেষ প্রসার লাভ করে। একটি কারণ আঞ্চলিক পার্থক্য, অন্য কারণটি হল প্রাগার্য ক্রিয়াকল্প ও মরণোত্তর অনুষ্ঠানগুলি ধীরে ধীরে আর্য ক্রিয়াকলাপের মধ্যে অনুপ্রবিষ্ট হচ্ছিল— দুটি লোকগোষ্ঠীর অন্তর্বিবাহের ফলে একটি মিশ্র গোষ্ঠী আর্যাবর্তে গড়ে উঠছিল। মহাভারত-এ বিভিন্ন ধরনের শ্রাদ্ধের কথা এবং প্রয়াত আত্মার ওপরে সেগুলির প্রতিক্রিয়া বিস্তারিত ভাবে বর্ণনা হয়েছে (ওই ১৩:৯০-৯১ এবং তর্পণ সম্বন্ধে ৯২ অধ্যায়ে)
মৎস্যপুরাণ-এ শ্রাদ্ধের সম্বন্ধে পুরো একটি অধ্যায় (১৩শ) আছে। এর প্রধান উপজীব্য হল পূর্বপুরুষের শ্রাদ্ধ। আর একটি অধ্যায়ে মাঙ্গলিক কর্মের বিবরণ আছে এবং এগুলিতে শ্রাদ্ধক্রিয়া কী ভাবে প্রয়াত আত্মীয় ও জীবিতদের, নিমন্ত্রিতদের এবং শ্রাদ্ধভোজটিকেও প্রভাবিত করে সে কথা বিবৃত আছে। (১৭,১৮ অধ্যায়) স্পষ্টতই এত দীর্ঘ বিবরণের উদ্দেশ্য শুধু পরলোকগতদের মঙ্গল বিধানই নয়, জীবিতদেরও শ্রাদ্ধকর্মে প্রেরণা দেওয়া, যাতে তাদের পরপ্রজন্মের মৃত্যু হলে বংশধরেরা অনুরূপ আড়ম্বরে তাদের পারত্রিক কল্যাণ বিধান করে। হয়তো শ্রাদ্ধে নিমন্ত্রিত হওয়ার উপযুক্ত চরিত্র যেন ব্রাহ্মণরা চর্চা করেন, সে উদ্দেশ্যও গৌণ ভাবে ছিল এতে। এবং শেষত, সমারোহের শ্রাদ্ধভোজ ও প্রভূত দানদক্ষিণার বিবরণও এ ব্যাপারে জীবিত বংশধরদের সামাজিক প্রতিষ্ঠায় প্রলুব্ধ করার একটি উপায় মনে করা হত। এ কথা সত্যি যে, জন্ম, মৃত্যু, বিবাহের অনুষ্ঠানে পৃথিবীর সর্বত্রই কিছু আতিশয্য থাকে, এবং শ্রাদ্ধ হচ্ছে এই কৃত্যগুলির মধ্যে শেষতম: এর পরে পরলোকগত আত্মার জন্যে আর কিছু করণীয় থাকে না, এবং আত্মার কৃতকর্মের প্রতিবিধানের কোনও উপায় থাকে না এবং তার জন্যে দীর্ঘকাল নরকযন্ত্রণা ভোগ করতে হতে পারে। (গরুড়পুরাণ-এ মৃত্যুর পর থেকে নরকযন্ত্রণা পর্যন্ত সুদীর্ঘ ও সানুপুঙ্খ বর্ণনা দেওয়া আছে) কাজেই জীবিত আত্মীয় ও উত্তরপুরুষেরা প্রয়াতের আত্মার যন্ত্রণা লাঘব করবার জন্যে যথাসাধ্য চেষ্টা করা কর্তব্য বলে মনে করে, যাতে তাদের শ্রাদ্ধানুষ্ঠান ও ব্রাহ্মণদের উদ্দেশ্যে দত্ত বহুমূল্য দানে প্রীত ও সদয় হয়ে নিয়তি প্রয়াতের পরলোক-প্রবাসে লঘুদণ্ড বিধান করে।
শ্রাদ্ধানুষ্ঠানের নানা ক্ষুদ্র অনুপুঙ্খ ও তার থেকে যে পুণ্যসঞ্চয় করা যায় তার সুফল প্রয়াতের ও জীবিতদের জীবনে কী ভাবে ফলে, তাই নিয়ে কুর্মপুরাণ-এ একটি সুদীর্ঘ অংশ আছে। (উত্তরভাগ ২০-২৩ অধ্যায়) মার্কণ্ডেয়পুরাণ-এ বিশেষ করে ঝোঁক দেওয়া হয়েছে নৈমিত্তিক শ্রাদ্ধের ওপরে— পার্বণ-শ্রাদ্ধ, তিথিকল্প এবং কাম্যশ্রাদ্ধ, অর্থাৎ বিশেষ উদ্দেশ্যে তিথি লগ্ন দেখে যে সব শ্রাদ্ধ নিষ্পন্ন করা হয় তারই বিবরণ। মৎস্যপুরাণ-এ একটি পৃথক অধ্যায়ে শ্রাদ্ধে পূর্বপুরুষদের উদ্দেশ্যে দেয় দ্রব্যাদি কী ভাবে দাতার চরিত্র ও মেজাজ অনুসারে শুভ ও অশুভ উপাদানে পরিণত হয় তা বলা আছে। (১৯:৮,৯) বৃহন্নারদীয়পুরাণ নির্দেশ দেয়, শ্রাদ্ধে কোন কোন খাদ্যবস্তু উৎসর্গ করা যায়। (মধ্য, ২৮:১০-১২) পদ্মপুরাণ-এ শ্রাদ্ধ সম্বন্ধে দুটি পুরো অধ্যায় আছে। (১০,১১) অন্যান্য পুরাণ ও স্মৃতিগ্রন্থেও এ জাতীয় বিস্তর নির্দেশ পাওয়া যায়। শ্রাদ্ধের গুরুত্ব বাড়ার সঙ্গে সঙ্গে করণীয় ও বর্জনীয় বস্তু ও অনুষ্ঠানের তালিকা দীর্ঘতর হতে লাগল। রাজা ও জমিদারদের ভোগবিলাস ও প্রজাপীড়নের বৈচিত্র্যের সঙ্গে সমান অনুপাতে স্বর্গ নরকে সুখ ও যন্ত্রণাভোগের তালিকা বাড়তে লাগল।
নরকযন্ত্রণা বর্ণনায় যেটা বাড়তি, সেটা হচ্ছে যেহেতু নরক লোকান্তরে, তাই সেখানে অতিলৌকিক ঘটনা ঘটা সম্ভব। এই বিশ্বাসের সূত্র ধরে যন্ত্রণা দেওয়ার বিভিন্ন প্রণালীর মধ্যে অলৌকিকের আমদানি করা হয়েছে। যেমন, যে নিজের মাংস খুবলে খাচ্ছে, তার সে মাংস তৎক্ষণাৎ গজাচ্ছে; দু’পাশে তরবারি দিয়ে যার দেহে ক্ষত সৃষ্টি করা হচ্ছে, তার সে ক্ষত তৎক্ষণাৎ মিলিয়ে যাচ্ছে, যাতে তার যন্ত্রণাভোগটা নিরন্ত হয়, যা পৃথিবীতে হতে পারে না। নরকে প্রেতাত্মার যন্ত্রণায় মৃত্যু হয় না, তাই তপ্ততৈলকটাহে সে নিরবধি কাল কষ্টই পেতে থাকে। এই সব বর্বর নৃশংস এবং ক্রূর পরপীড়ক শাস্ত্রকারদের কল্পনায় নরকের যন্ত্রণা বিপুল ভাবে বাড়তে লাগল এবং নরক আতঙ্কজনক ভাবে বিভীষিকাময় হয়ে উঠল। ঋণশোধে অসমর্থ দরিদ্র প্রজার ওপর নির্মম অত্যাচার মানুষের কাছে নরক-যন্ত্রণার আতঙ্ককে খুব বাস্তব রূপে ভয়াবহ করে তুলল, কাজেই মৃত পূর্বপুরুষদের ওই যন্ত্রণা থেকে মুক্তি দেওয়ার বা তাঁদের যন্ত্রণা লাঘব করবার চেষ্টায় শ্রাদ্ধ, প্রায়শ্চিত্ত ইত্যাদি, বেড়ে চলতে লাগল এবং উত্তরপুরুষও দেখে শিখতে লাগল মৃত গুরুজনদের উদ্দেশ্যে করণীয় অনুষ্ঠানগুলি। শ্রাদ্ধকল্পসংক্রান্ত গ্রন্থগুলি বলে শ্রাদ্ধক্রিয়া কেমন করে পরলোকে আত্মার শাস্তি মকুব করে দেয় অথবা যথেষ্ট কমিয়ে দেয়। এ সব কিছুরই ভিত্তি হল ব্রাহ্মণকে যথেষ্ট পরিমাণ দান এবং শ্রাদ্ধে যথেষ্ট ঘটা করা। যেন সুষ্ঠু ভাবে অনুষ্ঠিত শ্রাদ্ধ নিয়তির সিদ্ধান্তে পরিবর্তন ঘটায়, পরলোকে আত্মার যন্ত্রণা কমায় ও সুখের ব্যবস্থা করে।
শ্রাদ্ধ কাজটা পরস্মৈপদী; কারণ এতে জীবিতের সম্পাদিত অনুষ্ঠানে মৃতের উপকার হয়। কিন্তু পাপ পুণ্য আরও সরাসরি ভাবেও অন্যের ওপরে সংক্রামিত হয়। ‘মানুষ পুণ্য সংক্রমণের দ্বারা একে (কর্মকে) থামাতে চেষ্টা করতে পারে, কিন্তু সেটি একটি পরবর্তী কালের মহাযান বৌদ্ধ তত্ত্ব, হিন্দু নয়।’ (ইস্ট অ্যান্ড ওয়েস্ট, ৩৮ খণ্ড, ১-৪ সংখ্যা, ডিসেম্বর ১৯৮৮, স্মিথ, পৃ. ১০২) হীনযান থেকে মহাযানে সরে আসবার একটি পথে এই পার্থক্যটি দেখা দেয়; মহাযানে বোধিসত্ত্বরা স্বেচ্ছায় নির্বাণ বিলম্বিত করেন, মানবসমাজের কল্যাণে জন্যে, পাপীদের ধর্মপথে আনবার জন্যে, ধর্মশিক্ষা দেওয়ার জন্যে। এপিগ্রাফিয়া ইন্ডিকা-তে কয়েকটি নিদর্শন আছে। ‘পাজ’শিলালিপিতে পড়ি, সমস্ত প্রাণীর সুখ এবং পুণ্যলাভের জন্য ‘পৃষ্ঠপোষক পুণ্য ভাগ করে নিতে সম্মত ছিলেন।’ (২য় খণ্ড, পৃ. ১১৪, জামাল গঢ়ি লিপি) বা ‘সকল প্রাণীর পুণ্যের জন্যে।’ (ঐ, পৃ. ১১৫, কুররম লিপি)
পূর্বেই দেখেছি পুণ্যকে ধনের মতো সঞ্চয় করা যেত, বহু কষ্টে, কৃচ্ছ্রসাধনে অর্জন করা যেত, সাবধানে রক্ষা করতে হত, প্রার্থীকে দান করা যেত, নির্বোধ ভাবে অপব্যয় করা যেত এবং অন্যের সঙ্গে ভাগ করে ভোগ করা যেত। পুণ্য একটি আধ্যাত্মিক সম্পত্তি এবং শাস্ত্রকাররা ঠিক সেই ভাবেই এর সম্বন্ধে উল্লেখ করেন।
দ্বিতীয় নগরায়ণের প্রারম্ভে খ্রিস্টপূর্ব সপ্তম শতকের দিকে যখন পূর্বের গোষ্ঠীবদ্ধ সমাজের কাঠামোটা ভেঙে গেল তখন জনসাধারণের মধ্যে ধনবণ্টনের যে খানিকটা সমতা ছিল তা-ও লুপ্ত হয়ে গেল। নিষ্ঠুর দৃষ্টিকটু বৈষম্য দেখা গেল সামাজিক নিরাপত্তা, উৎপন্ন বস্তুর ভোগ এবং প্রাথমিক উৎপাদক ও ভোক্তার মধ্যে— এর দ্বারা পূর্বেকার সামাজিক মূল্যবোধের প্রতিই শুধু নয়— এমনকী ধর্মের সম্বন্ধেও সাধারণ মানুষের একটা অনীহা দেখা গেল, বিশেষত ধর্ম যখন এই বৈষম্যের সমর্থন করছিল। ধর্ম যদি জীবনের মৌলিক প্রয়োজনের ক্ষেত্রে শ্রেণিবিশেষের প্রতি পক্ষপাতিত্ব দেখায়, তা হলে সে ধর্মে যা-ই থাক, কোনও ন্যায়বিচার বা নিরপেক্ষতা নেই। অর্থনৈতিক পরিবর্তনের সঙ্গে সঙ্গে, বর্ণ, জাতি ও তৎসংক্রান্ত নীতি ও আচরণ মুষ্টিমেয় উচ্চবিত্তকে যাদের শ্রমে ভোগপণ্য উৎপন্ন হয় সেই নিম্নবর্গীয় অগণ্য সাধারণ মানুষের থেকে পৃথক করে ফেলল, এ দুটি শ্রেণির মধ্যে সংলাপ ও সংযোগ ক্রমেই ক্ষীণ হয়ে আসছিল— কায়িক শ্রমকে হীন ভাবা হল, বুদ্ধিগত শ্রমকে উচ্চতর স্থান দিয়ে একটি মহিমায় মণ্ডিত করা হল। এতে সংখ্যাল্প সুবিধাভোগীর দ্বারা সংখ্যাগরিষ্ঠ কায়িক শ্রমজীবীকে অবদমন করা হল।
উপনিষদে জ্ঞানকে মোক্ষের পন্থা বলা হলে জ্ঞানজীবী ও শ্রমজীবীর ভেদ আরও প্রকট হয়ে উঠল। শুধু উপনিষদ নয়, তত্ত্বের দিক থেকে বৌদ্ধ, জৈন, আজীবিক সব মত ও তত্ত্বই কায়িক শ্রমজীবীর বোধের বাইরে চলে গেল। উচ্চবর্গের বিশ্বাস, আচরণ সবই সাধারণের অগম্য হয়ে পড়ল। ফলে দু-তিন শতক পরেই নিয়তির কথা স্পষ্ট ভাবে উচ্চারিত হতে শুরু করল। নিশ্চয়ই বেশ কিছুকাল ধরে মতাদর্শগত দ্বন্দ্ব সমাজকে তোলপাড় করছিল এবং এ তোলপাড় তত্ত্বপ্রবক্তা ও শাস্ত্রকারদের মতো সাধারণ মানুষকেও স্পর্শ করেছিল। ‘পরস্পরবিরোধী ধর্মীয় ধারায় বিবর্তন শুধু যে শাসকশ্রেণির মধ্যেকার বিরোধকেই প্রকাশ করেছিল তাই নয়; এর কতকাংশ বিপুল জনসাধারণের মধ্যেও একটা সাড়া জাগাচ্ছিল, এটি বর্ণবৈষম্যের অত্যাচারের বিরুদ্ধে একটি অর্ধচেতন বিদ্রোহ।’ (টোকারে, ১৯৮৯, পৃ. ১৭৩) নিঃসন্দেহে, মহাকাব্যের যুগেই (অথবা তার দু-এক শতক পূর্ব থেকেই অন্তঃসলিল আকারে) বর্ণ ও জাতি সামাজিক উৎপীড়নের অস্ত্রে পরিণত হয়ে গেছে। সাধারণ লোকের অধিকাংশই অব্রাহ্মণ, অতএব বর্ণগত অবস্থানের দিক থেকে এঁরা স্বল্পতর সুবিধাভোগী এই সব দারিদ্রপীড়িত চাষি ও শিল্পশ্রমিকেরা ধনীদের জন্যে ধনীদের অধীনে পরিশ্রম করতেন। অতএব বর্ণবিভেদ ও বিত্তবিভেদ-জনিত অত্যাচারে সৎ, নিরীহ, সাধারণ মানুষেরা মর্মে পীড়িত হতেন। এ জন্মের কোনও কর্মের জন্যে এমন দুঃখভোগ হতে পারে না; শাস্ত্র বলছে, পূর্বজন্মের পাপে তাদের এই দণ্ড। পূর্বজন্মের সবটাই তাদের কাছে সম্পূর্ণ অজানা ও অন্ধকার, কাজেই এ-ই হল ‘অদৃষ্ট’, একটি পূর্বনিরূপিত বিধান যা অন্ধ ভাবে দণ্ডবিধান করে। মানুষ কি বোঝেনি যে নিয়তির অন্তরালে সক্রিয় শক্তিটি আসলে মর্তে তাদের যে সব শক্তিমান অত্যাচারীরা নিষ্পেষণ করে— তারই নামান্তরমাত্র? এ শক্তি দুর্বল দরিদ্রের জন্যে শুধু অন্যায় ও নিষ্ঠুর ভাগ্যই নিরূপণ করে, যে অসহায় মানুষগুলির প্রতিবাদগুঞ্জনও অশ্রুত, উপেক্ষিত থেকে যায়।
মোজেস ফিনলে গ্রেকো-রোমান সমাজ সম্বন্ধে যা বলেন তা ভারতীয় সমাজ সম্বন্ধে ও সমান ভাবে প্রযোজ্য। উপনিবেশ স্থাপন (সমস্যাটিকে) এড়িয়ে যাওয়া, দরিদ্রদের প্রয়োজনের কোনও সমাধান নয়… দ্বিতীয় শতকের শেষের আগেই বাইরের চাপ আসতে লাগল যা চিরকালের মতো প্রতিহত করা চলল না। সৈন্যদলকে প্রয়োজনের অনুপাতে কমই বাড়ানো গেল, কারণ জমি থেকে শ্রমিক-নির্বাসন জমির (চাষের) পক্ষে আর সম্ভব ছিল না। জমির অবস্থার অবনতি হয়েছিল খাজনা ও ধর্মক্রিয়ার খরচ বেশি ছিল বলে… একটি দুষ্টচক্র অত্যন্ত সক্রিয় ছিল। প্রাচীন জগৎটা ধ্বংসের দিকে এগিয়ে যাচ্ছিল সামাজিক ও রাষ্ট্রিক সংগঠনের জন্যে; দৃঢ়মূল প্রাতিষ্ঠানিক মূল্যবোধের কাঠামো এবং সমস্তটার মূলে উৎপাদন শক্তিগুলির সংগঠন ও শোষণ। এইখানে… প্রাচীন জগতের অবসানের ব্যাখ্যা।’ (ফিনলে, ১৯৭৩, পৃ. ১৭২, ১৭৬) ভারতবর্ষেও বৈদিক যজ্ঞের যুগে ধর্মক্রিয়ার দুর্বহ বোঝা এতটা স্পষ্ট ছিল না, কিন্তু পৌরাণিক ধর্ম উপস্থাপিত করল ব্যক্তিগত ইষ্টদেবতা এবং পারিবারিক দেবতা, (গৃহদেবতা বা কুল-দেবতা যাঁকে বিশেষ বিশেষ তিথিতে প্রসন্ন করতে হত); এরই সঙ্গে দেখা দিল ব্রত, তীর্থ, দান। এ সবই ঐচ্ছিক, কিন্তু যে সমাজের চিত্তাকাশে নিয়তির ঘনঘটা নিত্য বিরাজমান, নিয়তির রোষ থেকে পরিত্রাণ পাওয়ার জন্যে সে তার শেষ কপর্দক দিয়েও এগুলির মধ্যে যে’কটি পারে অনুষ্ঠান করবে। অজ্ঞাতের সম্বন্ধে সম্ভ্রমমিশ্রিত আতঙ্ক ও ভয়ই তাকে দিয়ে ওই সব অনুষ্ঠান করাবে।
সিন্ধু সভ্যতার কালে ভারতবর্ষে প্রথম নগরায়ণ ঘটে; আনুমানিক খ্রিস্টপূর্ব অষ্টাদশ বা সপ্তদশ শতকের কাছাকাছি এর অবসান হয়। যে সময় থেকে বৈদিক আর্যদের এ দেশে আগমন— খ্রিস্টপূর্ব দ্বাদশ শতকের কাছাকাছি— এর মধ্যে অন্তত পাঁচ শতাব্দীর ব্যবধান; এই কালপর্যায়ে পূর্বের নাগরিক সভ্যতার অবক্ষয় ঘটে, সেটি তখন শুধু স্মৃতিতেই পর্যবসিত। আর্যরা এ দেশে এসে উত্তরপূর্ব ভারতে একটি নাগরিক সভ্যতার ধ্বংসাবশেষ পায়; তারা নিজেরা যাযাবর পশুচারী ছিল কাজেই নগরনির্মাণ তাদের সাধ্য ছিল না। সিন্ধু সভ্যতায় পোড়া-ইঁটের বাড়িঘর ছিল, কিন্তু আর্যরা ইটভাটার কৃৎকৌশল জানত না, তারা শুধু জানত কাঁচা, রোদে-পোড়া ইঁটের বাড়ি তৈরি করতে। সে সব মাটিতে মিশিয়ে গেছে, প্রথম আর্য বসতির কালের কোনও প্রত্নচিহ্ন মেলে না। ক্রমে ক্রমে তারা প্রাগার্যদের কাছ থেকে পাকা বাড়ি তৈরি, কৃষি, ধাতুর কাজ, লিপি ও বিজ্ঞানের কিছু কিছু শিখল এবং খ্রিস্টপূর্ব নবম-অষ্টম শতকের কাছাকাছি মধ্যপ্রাচ্য হয়ে ইউরোপ পর্যন্ত যে নৌবাণিজ্য আগে প্রচলিত ছিল, কিন্তু আর্যরা আসবার সঙ্গে সঙ্গে যা বন্ধ হয়ে গিয়েছিল, সেই নৌবাণিজ্য আবার চালু হল। এর দু-তিন শতকের মধ্যে লোহার ফলা-ওয়ালা লাঙল দিয়ে চাষ চালু হল; প্রথমে কৃষিতে ও পরে শিল্পে উদ্বৃত্ত দেখা দিল; নতুন করে নগরের পত্তন হল, যার উল্লেখ পাই ষোড়শ মহাজনপদে। মুষ্টিমেয় বিত্তশালী ব্যক্তি কৃষি-শিল্প-বাণিজ্যের কর্ণধার হয়ে উদ্বৃত্তভোগী হল। এই বার যাযাবর পর্যায়ের স্বল্প আয়োজনের যজ্ঞের পরিবর্তে দেখা দিল কৃষিজীবী উদ্বৃত্তভোগীর ব্যয়সাধ্য বিচিত্র ও জটিল যজ্ঞ, যার ফলভোগী ওই ধনী সম্প্রদায়; পূর্বের যজমান আর নয় স্বয়ং যজ্ঞকারই পুরোহিত।
প্রথম নগরায়ণের জ্যোতিষ, জ্যামিতি, গ্রহনক্ষত্র সম্বন্ধে জ্ঞান (যা নাবিকের পক্ষে অপরিহার্য ছিল) সেগুলি আবার ফিরে এল, কিন্তু এগুলি এ বার যজ্ঞের অঙ্গ হয়ে দেখা দিল। দ্বিতীয় নগরায়ণ, খ্রিস্টপূর্ব সপ্তম-ষষ্ঠ শতকে যার সূচনা, সেটি ধর্মকেন্দ্রিক অর্থাৎ যজ্ঞকেন্দ্রিক। ধীরে ধীরে বিজ্ঞান যে দেখা দিল তারও মূলে ছিল ধর্ম; ক্রমে অবশ্য এগুলি ধর্মনিরপেক্ষ স্বতন্ত্র বিজ্ঞান রূপে বিবর্তিত হল। প্রথম নগরায়ণের সঙ্গে মৌলিক যে মিলটি ছিল, তা হল ওই উদ্বৃত্তভোগী অবসরভোগী একটি শ্রেণি, যেটি শুধু যে দেশের সম্পদের অধিকারী ছিল তা নয়, দেশের শ্রমজীবীদেরও অধিকর্তা ছিল। প্রত্নখননে ওই যুগে অস্ত্রশস্ত্র প্রায় কিছুই পাওয়া যায়নি; কাজেই সৈন্যবল দিয়ে প্রজা নিয়ন্ত্রণ করা হত না। মুষ্টিমেয় সম্পদভোগী বহুলসংখ্যক সম্পদ-উৎপাদককে বশে রাখত কী উপায়ে? ধর্ম। দ্বিতীয় নগরায়ণের কালে এ ধর্ম যজ্ঞের পরিসর থেকে বেরিয়ে আসছে, জ্ঞানকে প্রাধান্য দিচ্ছে, কায়িক শ্রমকে তাচ্ছিল্য দেখিয়ে বুদ্ধিচর্চাকেই একমাত্র সম্মানযোগ্য বলে ঘোষণা করছে। কারণ, উৎপাদন কর্ম থেকে সম্পূর্ণ অবসরপ্রাপ্ত উপস্বত্বভোগী ও সুবিধাভোগী মানুষগুলিরই শুধু সময় ছিল কেবলমাত্র বুদ্ধি ও জ্ঞানের চর্চার, যে-জ্ঞান সমাজের দৈনন্দিন প্রয়োজন সাধনের দায়িত্ব থেকে বহু দূরে সরে গেছে। অতএব সমাজে স্পষ্ট দৃশ্যমান শ্রেণিবিভাগ ঘটে গেছে সমাজে, ধনী ও দরিদ্র সমাজের দুটি পৃথক তলের বাসিন্দা এখন।
এই স্বল্প-সংখ্যক বহুবিত্ত মানুষ কোন উপায়ে বহুসংখ্যক স্বল্পবিত্ত মানুষকে নিজেদের বশে রাখবে? এই প্রয়োজনেই নির্মিত হল ধর্মের সেই অচলায়তন, যার ভিত্তিতে আছে বুদ্ধির অগম্য নিয়তিবাদ। যজ্ঞের দেবতারাও এখন গৌণ হয়ে উঠল। নিয়তি আত্মপ্রকাশ করল তার অনির্দেশ্য ভয়াল ও করাল রূপে; দেবতারা বা সাধুসন্ন্যাসীরা সমাজে যে সম্ভ্রম পেতেন নিয়তি তা কোনও দিনই অর্জন করতে পরেনি। মানুষকে নিয়তি আতঙ্কিতই করতে পেরেছে, ভক্তিপ্লুত করতে পারেনি।
প্রাচীন চিনেও ‘সামাজিক পরিবর্তন এবং ব্যাপক সামাজিক আন্দোলন ও দুঃখভোগ এ যুগের (খ্রিস্টপূর্ব অষ্টম শতকে) কয়েকজনকে দেবতাদের ক্ষমতা সম্বন্ধে প্রশ্ন করিয়েছে…. সুরক্ষার দায়িত্ব নিয়ে বেশ কিছু দেবতা ব্যর্থ হয়েছেন এবং তাঁদের অসম্মানকারীরা বেশ প্রতিষ্ঠালাভ করেছে। শিহ চিং-এর (খ্রিস্টপূর্ব ৬০০ সাল) কিছু কবিতা দিব্য ন্যায়বিচার সম্বন্ধে প্রশ্ন করছে।’ (ম্যাকমিলান এনসাইক্লোপিডিয়া অব রিলিজিয়ন, ‘চাইনিজ রিলিজিয়ন’, পৃ. ২৬০ )
ভারতবর্ষেও, চিনের মতো স্পষ্ট ভাবে না হলেও অস্পষ্ট ভাবে অবচেতনে এমনটা অনুভূত হচ্ছিল। যেমন এর পূর্বে উপনিষদের যুগেই উচ্চারিত হয়েছিল যজ্ঞের ব্যর্থতা, তেমনই মীমাংসা-শাস্ত্র স্বীকার করেছে দেবতাদের ব্যর্থতা। ভারতীয় ধর্মচেতনায় নিয়তিবাদ একটি উপাদান হয়ে ওঠার পূর্বে বহু বিচিত্র সমস্যার একটি যুগ ছিল। বিদেশি আক্রমণ থেকে শুরু করে দেশের অর্থনৈতিক জীবন যে সমস্ত কারণে পরিবর্তিত হচ্ছিল তা হল: মধ্যপ্রাচ্য হয়ে পশ্চিমের সঙ্গে নৌবাণিজ্যের পুনঃসংযোগ, মুদ্রাপ্রবর্তন, লিপি ও পঞ্জিকার ব্যবহার এবং গোষ্ঠীবদ্ধ সমাজ-জীবন ভেঙে যাওয়া। এরই সঙ্গে মুষ্টিমেয়ের হাতে বিত্তসঞ্চয় হওয়াতে তারা নিচের সংখ্যাগুরু উৎপাদক শ্রেণির ওপরে অসঙ্গত পরিমাণে ক্ষমতা প্রয়োগ করত। এ সবের ফলে, নিচের তলার দুর্দশাগ্রস্ত বৃহৎ জনগোষ্ঠীর কাছে জীবন এক বিষম দুঃখের অভিজ্ঞতা বলে প্রতিভাত হল: এ এক অভিশাপ যার থেকে নিষ্কৃতি পাওয়ার জন্যে তারা উৎসুক হয়ে থাকত। যজ্ঞের উপযোগিতায় বিশ্বাস সমূলে টলে গিয়েছিল। (মুণ্ডক উপনিষদ ১:২:৭ বলে যজ্ঞ হল ‘অদৃঢ় নৌকা’) এই অবস্থায় কর্মবাদ তো বিশেষ প্রসার লাভ করবেই; কিন্তু যজ্ঞ যেহেতু আশানুরূপ ফল দিচ্ছিল না তাই মানুষ বাধ্য হয়েই অন্যত্র আশ্রয় সন্ধান করছিল যাতে তার জীবনে যা ঘটছে, তার যুক্তিসংগত ব্যাখ্যা এবং তার অভিজ্ঞতার একটা কার্যকারণগত ভিত্তি পাওয়া যায়। দেবতাদের সম্বন্ধে প্রথম প্রতিপাদ্যই দৃঢ় ভাবে নাকচ করে দেয় অহেতুক নিষ্ঠুরতা, অত্যাচার, দারিদ্র, ব্যাধি, অকারণ দুঃখভোগ বা সর্বনাশ; কোনও দয়াবান এবং সর্বশক্তিমান দেবতাই মানুষের জীবনে অকারণে এ সব ঘটতে দেবেন না। কর্মবাদে অভিজ্ঞতার যথাযথ ব্যাখ্যা তবেই মিলত, যদি কর্ম ও কর্মফলের মধ্যে অভ্রান্ত কোনও নিয়তি সম্পর্ক থাকত, অথবা সত্যকার কোনও ন্যায়পরায়ণ বিচারক থাকতেন যাঁর বিচার মানুষ ন্যায়সঙ্গত বলে স্বীকার করতে পারত, যিনি কর্ম অনুযায়ী ফল দেবেন, এবং তাঁর ওপরে মানুষ যদি ভরসা রাখতে পারত। এ সবের পরিবর্তে শুধু রইল অজ্ঞাত, অজ্ঞেয় এক যদৃচ্ছাচারী শক্তি যা মানুষের জীবনকে ইচ্ছা মতো নিয়ন্ত্রণ করে। একেই মানুষ নিয়তি ব্যাখ্যা দিল। একেই দৃঢ় ও একান্ত ভাবে ব্যবহার করল শাস্ত্রকার ও পুরোহিত সম্প্রদায়।
বৈদিক ভাষ্যের উত্তরাধিকার এবং তার দর্শনের সিদ্ধান্ত— মীমাংসা— ‘(যার) সঙ্গে সম্পর্ক ধর্মের, মোক্ষের নয়… (এই) মীমাংসা ভারতবর্ষের প্রাক্ কর্মবাদ অতীতের উত্তরাধিকারকে নিয়ে এসেছে এমন এক যুগে যখন কর্ম ও সংসার মৌলিক প্রতিজ্ঞা হয়ে দাঁড়িয়েছে।’ (হালবফাস, ১৯৯১, পৃ. ৩০১) লক্ষ্য করা যায় যে, সংহিতাগুলি যেখানে দীর্ঘ পরমায়ুর জন্যে এক বাক্যে প্রার্থনা করছে, কারণ জীবন ভাল অর্থাৎ আনন্দের ও উপভোগ্য এবং প্রত্যহ উদীয়মান সূর্য দেখতে পাওয়া একটা পরম সৌভাগ্যের ব্যাপার— সেখানে পরবর্তী বৈদিক সাহিত্য অর্থাৎ উপনিষদগুলি ব্যাখ্যা করছে জন্মান্তরের তত্ত্ব এবং জীবন ব্যাপারটাই হয়ে দাঁড়িয়েছে একটি অবিমিশ্র দুঃখের অভিজ্ঞতা, যার থেকে বেরিয়ে আসতে পারাই হল লক্ষ্য। যখন মানবাত্মা বিশ্বসংসারের বিরুদ্ধে তীব্র কোনও মনোভাব পোষণ করে না সেই থেকে ধীরে ধীরে দেহবিরোধী অবস্থান এসে পৌঁছালো; অতএব এল দ্বৈতবাদ (দেহ ও আত্মার ভিন্নত্ব প্রতিপাদনে) এবং নৈরাশ্যবাদ, গ্লসিস (জ্ঞানবাদ)-এর সঙ্গে যার অদ্ভুত একটা সংযোগ।’ (বিয়াস্কি, ব্লিকার ও বাওসানি সম্পাদিত, ১৯৭২, পৃ. ১০৭)
অতএব দেখছি, ভারতবর্ষে নিয়তিবাদের বহুবিধ কারণ ছিল। বস্তুগত স্তরে ছিল অস্থিরতা, আক্রমণ, রাজনৈতিক নিরাপত্তার অভাব। তারই থেকে সামাজিক আলোড়ন, নানা ধরনের উদ্ভাবন; ফলে উৎপাদন ব্যবস্থায় দীর্ঘস্থায়ী পরিবর্তন, নতুন নতুন অঞ্চলে জ্ঞানচর্চা মানুষকে বাধ্য করল এগুলিকে গ্রহণ করতে। এগুলি ওই পরিমাণে পরিচিত জগতে বিপ্লব আনল। এ সমস্ত এবং উৎপাদনব্যবস্থায় উন্নততর প্রযুক্তি, সিন্ধুপারে মধ্যপ্রাচ্য ও পাশ্চাত্যজগতের সঙ্গে বাণিজ্য সম্পর্কের অর্থনীতিতে উদ্বৃত্ত সম্পদের আবির্ভাব, এটিই ধীরে ধীরে গোষ্ঠীজীবনের ভিত টলিয়ে দিয়ে একান্তবর্তী পরিবার ও ‘কুল’কে সমাজের মৌলিক এককে পরিণত করল। অর্থনীতির স্তরে উদ্বৃত্ত সম্পদ জনসমাজকে তীক্ষ্ণ ভাবে দু’ ভাগে বিভক্ত করল— ধনী ও দরিদ্রে, সম্পদশালী ও অকিঞ্চনে। অর্থাৎ জাতিভেদের অন্যায়ের সঙ্গে সংযুক্ত হল অন্য একটি অন্যায়, শ্রেণিভেদ, এর দ্বারা সমাজের সম্পর্কগুলি জটিলতর হল। বিদেশি আক্রমণে বিধ্বস্ত হল লোকসংখ্যার অনুপাত ও সামাজিক ভারসাম্য, কারণ আগন্তুকদের জাতিগত, সামাজিক এবং সাংস্কৃতিক সংমিশ্রণের প্রশ্ন নতুন সমস্যার চেহারায় দেখা দিল।
ধীরে ধীরে মহাকাব্যোত্তর এক নতুন দেবমণ্ডলী দেখা দিল; এঁরাই ধর্মজগতের নতুন বিধায়ক। যজ্ঞের বদলে এল পূজা এবং এটা একটা মৌলিক পরিবর্তন, যার সমস্ত অনুষঙ্গই নতুন। জীবন সম্বন্ধে দৃষ্টিভঙ্গি আমূল পালটে গেল; এখন জীবনের লক্ষ্য হল জন্মান্তরের সম্ভাবনার অবসান ঘটানো। এবং এ অবসান ঘটাবে যজ্ঞ নয়, জ্ঞানমার্গ। পূর্বে সংহিতা-ব্রাহ্মণ যুগে উপায় ছিল কর্ম অর্থাৎ যজ্ঞ। তার পরে আরণ্যক উপনিষদ যুগে উদ্দেশ্য হল মোক্ষ এবং উপায় হল জ্ঞান। এখন পৌরাণিক পূজার যুগে উপায় হল আনুগত্য ও ভক্তি— আপন ইষ্টদেবতার কাছে আত্মনিবেদন করা যাতে ঐহিক সুখ এবং অন্তিমে মোক্ষ পাওয়া যায়। ধর্ম অনিবার্য ভাবে ফল সৃষ্টি করে এবং বাসনার রেশ রেখে যায়, যে বাসনা থেকে পুনর্জন্ম ঘটে। তাই মোক্ষের জন্য এত আকুতি। কিন্তু কর্ম ও কর্মফলের অনুপাত দৃঢ় বা নিয়মবদ্ধ কিছু নয়। আগুনে আঙুল দিলে পুড়বেই, কিন্তু যখন আগুনে আঙুল দিলে পোড়ে না, তখন? অথবা আগুনে আঙুল না দেওয়া সত্ত্বেও পোড়ে? তখন বাধ্য হয়েই এ সিদ্ধান্তে আসতে হয় যে কর্ম ও কর্মফলের মধ্যে আরও অনেক ব্যাপার আছে যা সহসা চোখে পড়ে না। কিন্তু এর কোনও পর্যাপ্ত ব্যাখ্যা ধর্মতত্ত্বে কোথাও নেই; দেবতারাও এর কোনও ব্যাখ্যা দেননি, যদি না ধরে নিই নৈতিক ভাবে তাঁরা যদৃচ্ছ আচরণই করেন।
এ কথা ধরে নিলে ভুল হবে যে, শাস্ত্রকাররা ও সমাজপতিরা সব বিষয়ে একমত ছিলেন। মনে রাখতে হবে, অন্তত চার পাঁচশো বছর ধরে যজ্ঞ ও পূজা পাশাপাশি চলেছিল, এরই মধ্যে বেদ বিরোধী বহু সম্প্রদায়ের উত্থান, বিকাশ ও বিলয় ঘটে। অতএব সাধারণ মানুষ দেখেছে, যজ্ঞ অনুষ্ঠিত হচ্ছে, অপরপক্ষে, সন্ন্যাসী সম্প্রদায়গুলি কর্মত্যাগী, সমস্ত বাসনা ত্যাগের পরামর্শ দিচ্ছে বৌদ্ধ, জৈন, আজীবিক ধর্ম ও উপনিষদও। একমাত্র তত্ত্ব কারও কাছে যজ্ঞ, কারও কাছে নির্বাণ, কারও কাছে ব্রহ্ম, কারও কাছে নিয়তি। প্রাচীন বৈদিক ও পরবর্তীকালের পৌরাণিক কোনও দেবতারই নাস্তিক প্রস্থানগুলির কাছে কোনও আত্যন্তিক সত্তা নেই, বেদান্তেও নেই। পদার্থ কেউ বলে সুপ্ত, কেউ বলে এক, কেউ বলে তত্ত্ব চতুর্বিংশতি। কেউ (আজীবিক) বলে পাপ পুণ্য নিরর্থক সংজ্ঞা, চুরাশি লক্ষ জন্মের পরে মোক্ষ আপনিই আসবে। কেউ বলে যজ্ঞ সুখ এবং স্বর্গ, কেউ বলে পূজায় সুখ এবং মোক্ষ, কেউ বলে অন্তিমে কী তা কেউ জানে না। এ সকল বিভিন্ন প্রস্থানের প্রবক্তাদের মধ্যে ঐকমত্য ছিল না। কিন্তু এরা প্রায় সকলেই স্পষ্ট অথবা প্রচ্ছন্ন ভাবে নিয়তিকে স্বীকার করত, শ্রদ্ধা করে নয়, আতঙ্কের সঙ্গে। এবং প্রায় সকলেই নানা উপায়ে নির্দেশ করেছে যাতে নিয়তিকে প্রতিহত করা যায় বা নিজের অনুকূলে আনা যায়।
তত্ত্বগত ভাবে নিয়তি নিরালম্ব, এর প্রতিষ্ঠা তবে কীসের ওপরে? নিয়তির কোনও নির্দিষ্ট চরিত্র, লক্ষ্য, কর্মপদ্ধতি নির্ধারণ করা যায় না। কর্মবাদের সঙ্গে— সে যজ্ঞই হোক, পূজাই হোক— তত্ত্বগত ভাবে এর বিরোধ আত্যন্তিক। জন্মান্তরবাদও নিয়তির সমর্থন করে না। করুণাময় ঈশ্বরের সঙ্গেও নিয়তি সহাবস্থান করতে পারে না; ভক্তিবাদে এর সব কিছুই ব্যাহত হয়; আর জ্ঞানবাদের সামনে তো নিয়তিবাদ একটা কুয়াশামাত্র। তবুও এ সবের সঙ্গে নিয়তি আড়াই হাজার (হয়তো বা চার হাজার) বছর ধরে ভারতবর্ষে সহাবস্থান করে এসেছে। অন্যান্য কত প্রস্থান এল গেল, নিয়তি রয়ে গেল অব্যাহত। সম্ভবত, তত্ত্বগত কোনও ভিত্তি না থাকাই এর জোর; কার সঙ্গে বিতর্ক হবে? এর তো কোনও মৌলিক প্রতিপাদ্যই নেই।
এ অবস্থায় মানুষ নিজের নৈতিক জগৎ নিজে সৃষ্টি করল অন্য ভাবে নিয়তিকে উদ্ভাবন করে, যে-নিয়তির ওপরে জীবনের সব দুর্বোধ্য অজ্ঞেয় অভিজ্ঞতা চাপানো যাবে, যা কিছু হিসেবে মেলে না। নিয়তিবাদ এল কর্মবাদ ও জন্মান্তরের পরিপূরক রূপে। এই আড়ালখানা যা কিছু জ্ঞাত, দৃশ্যমান, যুক্তিনিষ্ঠ, প্রত্যাশিত, গাণিতিক ভাবে সিদ্ধ, তার পরিপন্থী সব কিছুকে পৃথক করে; যা ব্যাখ্যাসাপেক্ষ নয়, শুধু নিয়তিবাদের আশ্রয় নিয়েই যার ব্যাখ্যা মেলে। নিদারুণ নৈতিক সংকটে পড়ে মানুষ যে নিয়তিকে উদ্ভাবন করেছে এটাই তার কৃতিত্ব; তার অন্তরের গভীরতম তাগিদে বস্তুজগৎকে জানবার ও ব্যাখ্যা করবার ঔৎসুক্যে, বোঝবার আত্যন্তিক আগ্রহে সে নিয়তিতে এসে ঠেকেছে। যখন কার্যকারণ ধারা বা যুক্তি ঘটনাকে ব্যাখ্যা করতে অসমর্থ হল, তখন অযুক্তিকে, নিয়তিকে ডেকে আনা হল, জ্ঞানের ওই বড় ফারাকটাকে ভরাবার জন্যে। জীবন নিজেই সম্পূর্ণ অর্থহীন, এ কথা মানুষের গ্রহণ করতে বাধছিল। কাজেই সে ভাবতে চাইল যে, এই জানা জগৎটার ওপারে, কর্ম ও কর্মফলের পরপারে, যথাযথ ভাবে আধারিত হলে যে-দেবতারা মানবহিতৈষী হয়ে ওঠেন তাঁদেরও ছাড়িয়ে, অর্থাৎ জীবনে যা কিছু জানা যায় তার সবটুকুকেই অতিক্রম করে রয়েছে নিয়তি। এই সেই সর্বশক্তিমান দৈবের শাসন, যা মানুষের জীবনের অন্ধকার দিকের ওপর রাজত্ব করে— যে অঞ্চলে কোনও এক পূর্বজন্মে জ্ঞানে বা অজ্ঞানে কৃত কর্ম সঞ্চিত আছে। সেই ছায়াচ্ছন্ন অতিলৌকিক অঞ্চলটি মানুষ কেমন করে বিদীর্ণ করবে? সে কেবল সর্বশক্তিমান ভাগ্যের কাছে আত্মসমর্পণই করতে পারে। এটা সে করল, বিস্তৃত নানা জটিল অনুষ্ঠান আবিষ্কার করে এবং ভাগ্যের পূর্বাভাস ও পূর্বজ্ঞান লাভের এবং প্রতিকারের উপায় আবিষ্কার করে, নিজে বা অন্য কাউকে দিয়ে তার অনুষ্ঠান করানোর দ্বারা। কিন্তু কিছুই তাকে স্পষ্ট করে জানাল না কীসে এমন হয়; সবটাই জানা জগতের ওপারে রইল।
মানুষের ইতিহাসের আদিপর্বেই ব্যাবিলনীয়রা মানুষের জীবনে দুঃখ এবং মানুষের ভাগ্যের প্রশ্ন নিয়ে বিচলিত বোধ করত। ‘কেন মানুষ দুঃখ পায় তার কোনও উত্তর দেওয়ার চেষ্টা করা হয়নি। গ্রন্থটিতে (লুডলুলের অহেতুক দুঃখভোগের) শুধু একটা বোধ তুলে ধরা হয়েছে যে দেবতাদেরও চিত্ত পরিবর্তন হতে পারে, তাঁরা করুণাও করতে পারেন। অন্য রচনাটির নাম থিওডিসে (দেবরাজ্য); এটি দুই বন্ধুর মধ্যে সংলাপের আকারে; মন্দলোকের কেন সুখসমৃদ্ধি হয়, ভালরা কেন কষ্টে পড়ে, তা নিয়ে। এখানেও সত্যিকারের কোনও উত্তর নেই, শুধু একটা বিশ্বাস যে, মন্দ লোক তার কার্যের ফল এক দিন পাবেই।’ (ম্যাকমিলান এনসাইক্লোপিডিয়া অব রিলিজ্যন, ‘ব্যাবিলন’) সদাচরণ ও দুঃখ এবং অসচদাচরণ ও সুখের মধ্যে প্রত্যক্ষ অসঙ্গতি তা-ই মানুষকে ঠেলে দিয়েছিল দৈব ও পূর্বজন্মের কর্মের ফল, এ জন্মে পাওয়ার বিশ্বাসের দিকে। কর্ম ও কর্মফলের আপেক্ষিক তালিকা কই? পূর্বজন্মের কোন কর্ম কোন ফল উৎপন্ন করবে এ জন্মে তার নির্দেশ কোথায়? কেমনই বা সেই ফল? রাষ্ট্রিক আইন নির্মাণের পূর্বের সমাজে কর্ম ও ফলের এই অনুপাতের কোনও ভিত্তিই মানুষের সামাজিক অধিকারে ছিল না। কিন্তু হামুরাবি ও তাঁর প্রণীত নীতির পরেও, এক অজ্ঞেয় দৈবের ধারণা মানুষের সামাজিক চেতনায় ক্ষোদিত থেকে সক্রিয় ছিল। আংশিক ভাবে এর কারণ আইনের মধ্যেও অনেক ফাঁক ছিল এবং বহু দূরবর্তী কোনও বিচারক ইচ্ছা মতো রায় দিতেন। দ্বিতীয়ত, সুবিধাভোগী সম্প্রদায়ের জন্য নির্দিষ্ট কিছু সুবিধা ছিল, ফলে সাধারণ মানুষ ও উচ্চবিত্ত শক্তিশালী সম্প্রদায়ের সামাজিক অবস্থান এক রকমের ছিল না। এর দ্বারা অন্য ভাবে ন্যায়বিচার বলে গণ্য, সেই দেওয়ানি আইনের মধ্যেও বহু অসঙ্গতি থেকে গিয়েছিল। তৃতীয়ত, কৃষিজীবী সমাজ জানত যে, বীজবপন এবং ফসল তোলার মধ্যে কালগত ব্যবধান থাকেই; এর দ্বারা বিলম্বিত কর্মফলের ধারণা দৃঢ় হল, ফলে লোকে মেনে নিল, যে একজন্মের কর্মের ফল অন্য জন্মে ভোগ করা সম্ভব। অহেতুক দুঃখভোগ, কখনও-বা অপ্রত্যাশিত সৌভাগ্যের উদয়, এ-তো নিশ্চিতই ঘটে থাকে, যা নিশ্চিত নয় তা হল ন্যায়সঙ্গত বিচার। কাজেই নিয়তিতে বিশ্বাসের একটি দৃঢ় জমি তৈরি হল। তবুও শেষ পর্যন্ত একটা ন্যায়বিচার আসবেই, এমন বিশ্বাস সহজে যায় না, এবং এর থেকেই সৃষ্টি হয় ভাবী কালে প্রলয়কালীন পরিত্রাতার সম্বন্ধে অতিকথাগুলি, যিনি এসে সব মন্দের অবসান ঘটাবেন। যিশুখ্রিস্টের দ্বিতীয় আগমন, বা কল্কি অবতার, এড্ডা-র রাগনারোয়েক, আবেস্তা-য় শেষ বিচারের কাহিনি তুলে ধরা হয় মানুষের সামনে, নতুন স্বর্গ ও নতুন পৃথিবীর এক কল্পদৃশ্যরূপে।
খ্রিস্টপূর্ব তৃতীয় সহস্রাব্দের গিলগামেশ মহাকাব্য একটি প্রলয়োত্তর কল্পদৃশ্যের ছবি আঁকে যেখানে জীবনের সব কাম্য বস্তুর সমাবেশ। ‘সেখানে ছিল দেবতাদের কুঞ্জকানন, তার চারদিকেই ছিল গুল্ম যেগুলিতে রত্ন ফলে আছে… কার্নেলিয়ান মণির ফল, তার থেকে দ্রাক্ষালতা ঝুলছে, দেখতে ভারী সুন্দর; নীল পাথরের পাতা থেকে ঝুলছে ফল, দেখতে মধুর। কাঁটার জায়গায় হেমাটাইট ও অন্যান্য দুর্লভ মণি, অ্যাগেট, সমুদ্রের মুক্তা।’(পেঙ্গুইন সংস্করণ, ৪র্থ অধ্যায়) বাইবেল-এর ‘প্রকাশিত বাক্যে’ তুলনীয় একটি বর্ণনা পাওয়া যায়। ‘আমি এক নতুন স্বর্গ ও এক নতুন পৃথিবী দেখলাম… এবং ঈশ্বর তাদের চোখ থেকে সমস্ত অশ্রু মুছিয়ে দেবেন, মৃত্যু আর থাকবে না, কোনও দুঃখ বা রোদন আর থাকবে না, কোনও যন্ত্রণাও আর থাকবে না, কারণ পূর্ব বিষয়গুলির সব মিলিয়ে গেছে।’ (২১ অধ্যায়, ১,৪) সমস্ত মানুষ কি চিরকালই স্বপ্ন দেখেনি, উৎসুক হয়ে প্রতীক্ষা করেনি যে, ঈশ্বর সব অশ্রু মুছিয়ে দেবেন? সব অন্যায়ের প্রতিকার হবে, আর যন্ত্রণাভোগ, আর্তনাদ ও মৃত্যু থাকবে না? ধর্মতত্ত্বের দিক থেকে প্রয়োজন ছিল এমন একটি প্রলয়োত্তর আশার মরীচিকা সৃষ্টি করারে, যেখানে জীবনের সব অন্যায়ের, অমঙ্গলের চূড়ান্ত, সম্পূর্ণ ও চিরস্থায়ী ক্ষতিপূরণ ঘটবে।
ভারতবর্ষে আদিমতম চিত্রটি সোমপায়ীদের উন্মাদনার প্রেরণায় নির্মিত একটি স্বপ্নস্বর্গের বর্ণনায়। ঋগ্বেদ-এর সোমমণ্ডলে পড়ি, ‘যেখানে সর্ব কামনার পূর্তি (আছে), খাদ্য ও তৃপ্তি (আছে), সেখানে আমাকে অমর কর। যেখানে সুখ ও আনন্দ আছে, সম্ভোগ ও চূড়ান্ত আমোদ, যেখানে কামনাগুলির নিরন্ত পূর্তি, সেখানে আমাকে অমর কর।’ (তত্র মামৃতং কৃধি’ এইটিই ধ্রুবপদ। ৯:১১৪:১০-১৪) এই স্বপ্ন যুগ যুগ ধরে চলে এসেছে। সাহিত্যে এর প্রথম নিদর্শন উত্তরকুরুর বর্ণনায়। শ্রেণিভেদের উদ্ভবের চিহ্ন মেলে ব্রাহ্মণ-সাহিত্যে। (ঐতরেয় ৮:২৩) তার পরে পাই মহাভারত-এ, যেখানে উত্তরকুরুর বর্ণনা হল ‘যে দেশে কর্ষণ না করেই শস্য পাওয়া যায়, যেখানে প্রত্যেক পত্রপুটে মধু।’ (২:২৮:৭-২০); পুরাণের শেষের দিকের একটি উল্লেখ হল ভাগবত পুরাণে, এখানে উত্তরকুরুর বর্ণনা এ রকম: যেখানে আর্যদের প্রথম বসতি ছিল, ‘সিদ্ধরা এখানে বাস করে, গাছে গাছে ফল ও সুরভি কুসুম, এখানে কল্পতরুটি আছে, সুবর্ণ ও মণিমুক্তা ভূমিতে আকীর্ণ। স্বর্গের মন্দাকিনী এখানে প্রবাহিত এবং চৈত্ররথ কুঞ্জবনটিও এখানে।’ (৫:১৮:৩৪) গুপ্ত যুগের কবি কালিদাসও তাঁর অভিজ্ঞানশকুন্তল নাটকে (৭:১২) দিব্যকল্প ঋষি মারীচের আশ্রম বর্ণনায় এবং তাঁর কাব্য কুমারসম্ভব-এ ওষধিগ্রন্থের বর্ণনায় লেখেন, ‘যেখানে বয়স যৌবনে এসে থেমে যায়, (যেখানে) প্রেমের দেবতা মদন ছাড়া আর কোনও ঘাতক নেই।’ (৬:৪৪); ‘এ এমনই সুখের স্থান যে, এখানকার লোকে স্বর্গসুখকেও বঞ্চনা মনে করে।’ (৬:৪৭) এবং শেষবার মেঘদূত-এর অলকার বর্ণনায়: ‘যেখানে আনন্দশ্রু ছাড়া অন্য কারণে অশ্রুপাত নেই, প্রেমের বেদনা, যা মিলনে প্রশমিত হয় তা ছাড়া আর কোনও বেদনা নেই, প্রেমিক-প্রেমিকার কলহ ছাড়া বিরহ নেই, যক্ষদের (যারা সেখানে থাকে তাদের) যৌবন ছাড়া অন্য বয়স নেই।’ (উত্তরমেঘ ৬৬ নং শ্লোক)
এ সবেরই অত্যন্ত প্রয়োজন ছিল একটি স্বপ্নকে বাঁচিয়ে ও কল্পনার কাঠামোতে চিরকালের মতো বাঁধিয়ে রাখার জন্যে। মানুষ জীবনে যে সব প্রতিকার পায় না এবং যেগুলির জন্যে সারা জীবন সে উৎসুক আগ্রহে প্রতীক্ষা করে, যেগুলির সম্বন্ধে তাকে বারংবার বলা হয়েছে যে, হয় উত্তরকুরুতে, নয় অলকায়, নয় প্রলয়োত্তর কোনও নতুন সৃষ্টিতে সে সবই পাওয়া যাবে। সেই স্বপ্নটিতে বাঁচিয়ে রাখবার জন্য সাহিত্য বারে বারেই এই স্বপ্নস্বর্গের আলেখ্য সৃষ্টি করেছে। প্রসঙ্গত, সমস্ত অতিকথাতেই এই অবিমিশ্র ও নিরবচ্ছিন্ন সুখের স্বপ্নস্বর্গটিকে স্থাপন করেছে কালের দুটি চরম প্রান্তে; হয় সৃষ্টির আদিতে (বাইবেল-এ ঈডেন উদ্যানে, আবেস্তা-য় যিমেহ’র স্বর্গে ইত্যাদি), নয় সৃষ্টি কালের অপর প্রান্তে, প্রলয়ের পরপারে: কল্কি এসে এই কলুষিত সৃষ্টিকে ধ্বংস করে নতুন সৃষ্টি করবেন (আবেস্তা-য় শেষ বিচারে, এড্ডা-র রাগনারোয়েক-এ, বাইবেলের অন্তিমবিচারের পর নতুন স্বর্গ ও নতুন পৃথিবী ইত্যাদি)। মানুষের চির-অনুত্তরিত প্রশ্ন, দুঃখ কেন? জীবনে অব্যাহত অবিমিশ্র সুখ থাকবে না কেন, যাতে তার অক্ষয় অধিকার? এই মরীচিকাগুলি মানুষের চিত্তে সাহস সঞ্চার করে, যাতে সে বর্তমানের দুঃখকষ্ট দুঃসহ বলে বোধ না করে, ভবিষ্যতের একটি মৃগতৃষ্ণিকার দিকে তাকিয়ে বর্তমানকে বহন করতে পারে। এখন, যেহেতু এগুলি স্থানে ও কালে দূরে অবস্থিত এবং অন্তিমে সুখের প্রতিশ্রুতি দেয় তাই বর্তমানকে নিয়ে সম্ভাব্য বিদ্রোহ-বাসনা স্তিমিত হয়ে আসে; বর্তমান সামাজিক বৈষম্য ও অত্যাচারের বিরুদ্ধে বিদ্রোহ গড়ে ওঠা কঠিন হয়ে পড়ে। খ্রিস্টপূর্ব দ্বিতীয় সহস্রাব্দের নিপ্পুর শিলালেখে দিলমুনের বর্ণনাও সর্বকামনার সিদ্ধির জগৎ: ‘(যেখানে) দাঁড়কাকের কর্কশধ্বনি শোনা যায় না, মৃত্যুর বিহঙ্গটি মৃত্যুর ধ্বনি উচ্চারণ করে না, নেকড়ে বাঘ মেষশাবককে ছিঁড়ে খণ্ড খণ্ড করে না, ঘুঘু শোক করে না, সেখানে কোনও বিধবা ছিল না, কোনও জরা কোনও বিলাপও ছিল না।’
কিন্তু যতক্ষণ ন্যায়সঙ্গত প্রতিকার উপস্থিত না হচ্ছে, এ সব আশা শুধুমাত্র স্বপ্নেই পর্যবসিত থাকছে, কেবলমাত্র পুরোহিত ও কবিরা বারংবার আবৃত্তি করে এ সব জীবিত রেখেছেন, ততক্ষণ মানুষ তো বাস করছে বাস্তবিকপক্ষে এক অন্যায়-অধিষ্ঠিত জগতে। এই অযৌক্তিক ব্যবস্থাকে চূড়ান্ত ভাবে অপ্রতিকার্য বলে মেনে নেওয়া মানুষের পক্ষে স্বতই অসাধ্য। প্রলয়োত্তর কাল উপস্থিত হওয়ার আগে পর্যন্ত নিয়তিতে বিশ্বাস সমাজের সমস্ত অসঙ্গতির, অব্যবস্থার, অন্যায়ের ও অত্যাচারের একটি আপাত-ব্যাখ্যা দেয়।
ভারতবর্ষে মহাকাব্য দুটির পূর্বে বৌদ্ধসাহিত্যেই নিয়তিতে বিশ্বাসের নিদর্শন পাই, বিশেষত জাতকগুলিতে। একটিতে দেখি পর পর কতকগুলি দৈব ঘটনা গুরুত্বপূর্ণ বিষয়ের গতিপ্রকৃতি নিরূপণ করে। (২-৭ সংখ্যক, গামনিছন্দ) এখানে দৈব প্রধান হয়ে উঠে মনুষ্য জীবনের গতি স্থির করে; এ সব দৈব ঘটনা নিয়তিরই দৈব ভাষ্য। বিপদের সামনে কয়েকটি বালক অবিচলিত ছিল দেখে বুদ্ধ বলেছিলেন, নিয়তি এই বালকগুলির উপরে অত্যন্ত প্রবল ও চরম অত্যাচার করেছে। (৩৬৮ সংখ্যক, তচসার) বুদ্ধ শ্রেষ্ঠ আধ্যাত্মিক শক্তির প্রতিভূ হয়েও নিয়তির প্রাধান্য স্বীকার করছেন এবং বালকগুলির বিপদের দায়িত্ব নিয়তির ওপরে আরোপ করেছেন। এমনই কতকগুলি দৈবদুর্ঘটনাকে অন্যত্র আনা হয়েছে নিয়তির শক্তি জ্ঞাপন করবার জন্যে। (৪৩২ সংখ্যক, পদকুসল মানব) কোনও এক জন্মে বুদ্ধ একটি সুবর্ণহংস হয়ে জন্মান। ধরা পড়েও পালাননি কারণ ‘যখন জীবন শেষ হয়ে আসছে, মৃত্যুর গ্রহণ সন্নিকট, তুমি তার পিছুপিছু কাছাকাছি এলেও ফাঁদ বা জলে (তাকে) দেখতে পাবে না।’ (৫০২ সংখ্যক, হংস) এক রাজা দীর্ঘকাল দুর্ভাগ্যপীড়িত থাকবার পরে বলেন, ‘আমি জানি, যেখানেই আমি যাই না কেন, নিয়তি বিনিদ্র ভাবে আমার প্রহরী হয়ে থাকে।’ (৫৩৮ সংখ্যক, মুগপক্‌খ )
রামায়ণ-এ খুব সংক্ষেপে নিয়তির সংজ্ঞানির্ণয় করেছে। ‘বুদ্ধি দিয়ে যার নাগাল পাওয়া যায় না, তা-ই নিয়তি।’(২:২২:২০) এ মহাকাব্যটিতে অচিন্তিতপূর্ব বহুতর ঘটনার সমাবেশ আছে। তা ছাড়াও বীর চরিত্রগুলি বারেবারেই নিয়তির কাছে আত্মসমর্পণ করছেন। রাম লক্ষ্মণকে বলছেন, ‘নিয়তির বিরুদ্ধে কে সংগ্রাম করতে পারে?’ (২:২২:২১) আরও বলছেন, ‘আমার এই নির্বাসনে শুধু নিয়তিকেই সক্রিয় দেখতে পাওয়া যায়। নইলে আমাকে দুঃখ দেওয়ার শক্তি কৈকেয়ী কোথায় পাবেন, যদি না নিয়তি তাঁর এই মনোভাব নির্ধারণ করে থাকে?’ (২:২২:১৫,১৬) এ শুধু কৈকেয়ীকে নৈতিক দায়িত্ব থেকে মুক্তি দেওয়ার জন্যে বলা হচ্ছে না, প্রসঙ্গত, গৌণ ভাবে, নিরপরাধ (রামকে) অন্যায় ভাবে দণ্ডিত করার দায়িত্ব থেকে— দশরথকেও মুক্ত করা হচ্ছে; সর্বোপরি এমন একটি দার্শনিক ছক প্রস্তুত করা হচ্ছে যার মধ্য দিয়ে একটি ঘোরতর অন্যায়কে অন্যতর এক শক্তি নিয়তির ওপরে আরোপ করা হচ্ছে। অন্যত্র আমাদের নিয়তি সম্পর্কে উপদেশ দেওয়া হয়েছে ‘সুখ ও দুঃখ, ভয় ও ক্রোধ, লাভ ও ক্ষতি, সত্তা ও অসত্তা, এর কোনওটারই অভিজ্ঞতা যার হয়েছে, (সে-ই জানে) সেটি (হয়েছে) নিয়তির ক্রিয়ার দ্বারা। যে সব সাধু কঠোর কৃচ্ছ্রসাধনের তপস্যা করেছেন, নিয়তি যখন তাঁদের প্রভাবিত করে, তখন তাঁরা সংযম পরিহার করে কাম-ক্রোধের বশীভূত হন। যা অভিপ্রেত ছিল না, যা সহসা ঘটে যায়, কৃত্যকর্মকে বাধা দেয় অন্যবিধ কৃত্যের দ্বারা তা-ই নিয়তির ক্রিয়া।’ (২:২২:২০-২৪) রামের নির্বাসনে কৌশল্যা বিলাপ করছেন, ‘কাল সত্যই দুরতিক্রম্য।’ (২:২৪:৩৩) কিংবা ‘পুত্র, পৃথিবীতে নিয়তির গতি চিন্তাকে বিকল করে দেয়।’ (২:২৪:৩৫) ‘শৌর্য-সুরামত্ত, অপরাধী ও দৈবহতদের ওপরে বিজয়ী, নিয়তি বিচার করেই এ-ই সিদ্ধান্ত নিয়েছে।’ এখানে কৌশল্যা নিজেকে সান্ত্বনা দেওয়ার জন্যে নিয়তিতে বিচার আরোপ করেছেন, যদিও এ দুটির পরস্পর বিরুদ্ধ। (৬:৮:৯) ‘বীর, শক্তিমান, সশস্ত্র মানুষও নিয়তির দ্বারা বশীভূত হয়ে বালুকাসেতুর মত যুদ্ধে পতিত হয়।’ (৬:১৭:২৪) রাবণের মৃত্যুতে পুরনারীরা বিলাপ করে, ‘নিয়তির জয় সর্বত্র, যাদের মৃত্যু হয় তারা নিয়তির দ্বারাই নিহত হয়।’ (৬:১১০:২৩)
নিয়তির এই সার্বভৌমত্ব মহাভারত-এও দেখা যায়; রচনার দিক থেকে অনেক পরিণততর, জটিল ও শিল্পোত্তীর্ণ এ মহাকাব্যটি নিয়তিবাদের ব্যাপারটাকে আরও গভীর ভাবে পর্যবেক্ষণ করেছে। নিয়তি মানুষের জীবনে কী ভাবে কাজ করে? ‘অগ্নিময় অক্ষিগোলকের মতো এসে মানুষের (ওপরে) পড়ে নিয়তি মানুষকে দৃষ্টিবিরহিত করে দেয়।’ (২:৫২:১৮) অগ্নিময় অক্ষি মানুষের চর্মচক্ষুকে যেন দগ্ধ করে দেয় আর তাই মানুষের বিচারবুদ্ধি সম্পূর্ণ আচ্ছন্ন হয়ে যায়; অতএব সে নৈতিক ক্ষেত্রে অন্ধের মতো আচরণ করে ফল দুর্নিয়তি তাকে ধাওয়া করে এবং তখন তার দুঃখভোগ যেন আত্ম-দুষ্কৃতিরই পরিণাম হয়ে দেখা দেয়। নিয়তির ক্রিয়া সম্বন্ধে বিখ্যাত সেই উক্তি, ‘নিয়তি যাকে পরাজিত করতে চায় তাকে (প্রথমে) বুদ্ধিভ্রষ্ট করে, তখন সে (সবকিছু) বিপরীত ভাবে দেখতে শুরু করে।’ (২:৭২:৮) ‘মানুষ ভাগ্যে যা পায় তা নিঃসন্দেহেই নিয়তিই।’ (৩:৩৩:১৫) বিপদের কোনও কারণ বা যুক্তি নেই, কোনও সীমা বা সঙ্গতি নেই; ধর্মই পাপ পুণ্যের বিভাগ করে।’ (৩:২৯৫:১) যখন সূর্য কর্ণকে পাণ্ডব পক্ষে যুদ্ধ করতে নির্দেশ দেন এবং কর্ণ সে আহ্বান প্রত্যাখ্যান করেন, তখন কুন্তী কর্ণকে বলেন, ‘নিয়তি বলবত্তরা।’ কিসের চেয়ে বলবত্তরা? পুরুষকারের চেয়ে, আপাতগ্রাহ্য সুযুক্তির চেয়ে নিজের জীবনের গতি নিয়ন্ত্রণ করার সমস্ত প্রয়াসের চেয়ে। এই ছোট্ট উক্তিটি অনেক কথাই বলে। পূর্বেকার রূপক: নিয়তি দৃষ্টিকে আচ্ছন্ন, ঘোলাটে করে তোলার পরে কোনও ব্যক্তি তার নিজের অপরাধেই ধ্বংস হয়— এটি থেকে আমাদের সেই ইংরেজি প্রবাদটি মনে পড়ে: ‘দেবতারা যাকে ধ্বংস করতে চান তাকে প্রথমে উন্মাদগ্রস্ত করে তোলেন।’ কাজেই নিয়তি সরাসরি কাজ করে না, সূক্ষ্মতর উপায়ে তার লক্ষ্য ব্যক্তির আধ্যাত্মিক ও নৈতিক অন্ধতা উৎপাদন করে শেষ পর্যন্ত তাকে নিজের দোষেই ধ্বংস হওয়ার পথে এগিয়ে দেয়; ফলে নৈতিক দায়িত্ব আপাত ভাবে তারই থেকে যায়। দুষ্কৃতিই যেন তার দুর্ভাগ্যকে ডেকে এনেছে, এমন মনে হয়। অথচ সবটাই নিয়তির কৌশল।
অম্বাকে যখন তার দুই বোনের সঙ্গে ভীষ্ম হরণ করে আনেন, তখন তাঁকে নিজের ইচ্ছার বিরুদ্ধেই যেতে হয়েছিল, কারণ তিনি শাল্বকে ভালবাসতেন। কিন্তু অম্বা যখন ভীষ্মকে সে কথা বলে মুক্ত হয়ে শাল্বর সামনে দাঁড়ালেন, ততক্ষণে শাল্বের অহমিকা আহত হয়েছে, তিনি অন্যপূর্বার মতো তাকে প্রত্যাখ্যান করেন। তখন অম্বার মহাসংকট এবং নিরন্ত গভীর মর্মবেদনায় তিনি নিয়তিকে অভিশাপ দিলেন। (৫:১৭২:৬) অম্বার নিজের কথা একটু পর্যালোচনা করে দেখা যাক। নিয়তি যেন গোপন শত্রুর ভূমিকায় থেকে অসন্দিহান নিরপরাধ মানুষের উপরে আপন অস্ত্র মোচন করল। এই সূক্ষ্ম ছলনাময় নিষ্ঠুর আচরণ থেকে নিয়তির যে কল্পমূর্তি নির্মিত হয় তা যেন বুদ্ধিমান ও বিদ্বেষপরায়ণ এক শত্রু— অদৃষ্ট— অতএব তার বিরুদ্ধে সংগ্রাম করাও কঠিন। তার গোপন প্রয়াস প্রকাশিত হয় কুঠারাঘাতের পরে, যখন আর করণীয় কিছুই থাকে না। মহাভারত-এর যুদ্ধে সৈনিকদের মনে হল, ‘জয় আসলে অনিশ্চিত, সব পূর্ণগণনাকে ব্যর্থ করে দেয়; একা নিয়তিরই জয়জয়কার।’(৬:৪:৩৫) এতে ক্ষত্রিয় যোদ্ধার প্রতি একটা অন্তর্নিহিত অসম্মান আছে, তার শৌর্য ও যুদ্ধকৌশলের প্রতি এক অমর্যাদা আছে। নিপুণ অস্ত্রশিক্ষা, কৌশলী বীরত্বপূর্ণ সংগ্রাম, উৎকৃষ্টতর অস্ত্রশস্ত্র, সংখ্যাগত আধিক্য, আত্মত্যাগ এ সব নিয়ে যে সুশিক্ষিত সৈন্য বীরভাবে একাগ্র হয়ে যুদ্ধ করছে তার যুদ্ধফল যদি নিয়তির ওপরে, এবং শুধুই নিয়তির ওপরেই নির্ভর করে তা হলে শিক্ষা, শৌর্য, সংগ্রাম— এ সবই তো অর্থহীন হয়ে পড়ে। নিয়তিকে গৌরব অর্পণ করবার ফলে পুরুষকারের অবমূল্যায়ন ঘটে এক অপমানজনক পরিস্থিতিতে। মহাকাব্য ও পুরাণে এ জাতীয় কথা অসংখ্যবার উচ্চারিত হয়েছে।
ঘটনার প্রাকৃতিক ব্যাখ্যা হল, যেমন পূর্বেও দেখেছি, সব কিছুর চূড়ান্ত দায়িত্ব প্রকৃতির উপরে অর্পণ করা। ‘প্রকৃতি তার অনুচরদের নিয়ে যে সব ক্রিয়া সম্পাদন করে, অহংবোধে মুগ্ধ মানুষ মনে করে, সে-ই বুঝি সে-সবের কর্তা।’ (৬:২৫:২৭) এ প্রকৃতি অজ্ঞেয়, অতএব নিয়তিরই নামান্তরমাত্র। ধৃতরাষ্ট্র যখন স্বকৃত অপরাধের জন্য অনুশোচনায় বিলাপ করছেন, তখনও তিনি নিয়তিকেই দোষ দিচ্ছেন, তাঁকে ওই সব অন্যায় কাজে প্রবৃত্ত করানোর জন্যে, ‘অতীতে কত অন্যায় করেছি, যখন চিত্ত নিয়তির দ্বারা রাহুগ্রস্ত ছিল।’(১১:১:১৪) ‘কালের কোনও শত্রুও নেই, মিত্রও নেই, কাল কখনও উদাসীন নয়, প্রত্যেককে (ইচ্ছেমতো) টেনে নিয়ে যায় কাল।’ (১১:১:১৪) ‘পালা করে সকল জীবকেই নিয়ে যায় কাল।’ (১২:৩৪:৪) ‘কালের পিতামাতা নেই, জেনো কারও প্রতি পক্ষপাত নেই কালের, মানুষের কর্মের সাক্ষী, তার আত্মার আকৃতি হল কর্ম, পাপপুণ্যকর্মের সাক্ষী, সুখ-দুঃখের ফল কাল, (তাকে জেনো) কর্মের ফলদাতা রূপে।’ (১২:৩৪:৫,৭) এমনই শুনি, ক্লীবের মতো আত্মসান্ত্বনা, ‘এটা ঘটা নিয়তি নির্দিষ্ট ছিল, কাজেই এ নিয়ে শোক করা উচিত নয়, বিশেষ বুদ্ধি নিয়েও কে কবে নিয়তিকে প্রতিহত করতে পেরেছে?’ (১:১৯:১:১৮৬) ‘পাণ্ডবরা নিজেদের নিয়তিই সৰ্বদা ভোগ করেছে।’ (২:৪৪:১) ‘আমরা যাকে ভাগ্য বলে জানি, সেই শক্তিকে প্রতিহত করা যায় না। পুরুষকারের দ্বারা নিয়তিকে জয় করা যায় না।’ (১৫:১৩:১,২) ‘লোভী ও মোহান্ধ মানুষকে নিয়তি রক্ষা করে না।’ (১৩:১:৪২ )
এ কথা শুনে সহসা মনে হয় যে, নিয়তির মধ্যে কোনও শুভবুদ্ধি সক্রিয় যা মন্দকে প্রশ্রয় দেয় না, সচাদরণকে পুরস্কৃত করে। কিন্তু নিয়তি সম্বন্ধে ধারণার মূলেই আছে কার্যকারণের মধ্যে ঘোরতর অসামঞ্জস্য। ‘নিয়তি কখনও কোনও অন্যায় রায় দেবে না।’ (২:৪৫:৫৫) এ যেন অর্ফিক স্তোত্রের একটি চরণের প্রতিধ্বনি, ‘ন্যায়সঙ্গত প্রয়োজনই সব কিছু নিয়ন্ত্রণ করে।’ (ওই ৩ সংখ্যক ‘রাত্রি’, পঙক্তি ১১) কিন্তু প্রয়োজন যদি ন্যায়সঙ্গত হত এবং কোনও অবিচারকে যদি ঘটতে না দিত, তা হলে মানুষ নিয়তি নিয়ে একেবারেই মাথা ঘামাত না। শাস্ত্র থেকে এর আগে যতগুলি উদ্ধৃতি দেওয়া হয়েছে তার অধিকাংশই তো নিয়তির বিচারশূন্য, যদৃচ্ছাচার ক্রিয়াকলাপের বিরুদ্ধে। লোভী ও মোহান্ধকে নিয়তি রক্ষা করে না, শুনলে সহসা মনে হতে পারে, নির্লোভ ও নির্মোহ মানুষকে নিয়তি রক্ষা করে। কিন্তু তা হলে নিয়তি তো ন্যায়বিচারক হয়ে যায়, কিন্তু সর্বত্র সর্বকালের সমস্ত শাস্ত্র জুড়েই এর প্রতিবাদ।
নিয়তিকে যুক্তিহীন, স্বেচ্ছাচারী, সাধুপীড়ক ও দুর্বৃত্তপোষক ভূমিকায় বারবার দেখা গেছে। কাজেই নিয়তির হয়ে এ ওকালতি সর্বাংশে মিথ্যা। নিয়তি বারে বারে অন্যায় রায় দেয় বলেই সে নিয়তি। যা প্রত্যাশিত, যুক্তিসংগত, বিচারসিদ্ধ ও ন্যায়পরায়ণ, তার সঙ্গে নিয়তির কল্পনা তো কোথাও মেলে না। তাই ওই সব উক্তি যেমন দুর্বল, তেমনই নিরর্থক। যেহেতু নিয়তি সজ্জনকে দুর্জনের প্রাপ্য দেয় এবং দুর্জনকে সজ্জনের, সেই কারণেই নিয়তি পরিমাপের অতীত, এত ভয়াবহ এবং ওই জন্যেই নিয়তি সম্বন্ধে সাধারণ মানুষ সর্বদাই স্বতন্ত্র। ‘কাল’ আখ্যায় যে শক্তি শুধু এই সব অন্যায় শাস্তি ও দণ্ডের সাক্ষী মাত্র সেই নিয়তি তো কালের আড়ালে সমস্ত দায়িত্ব এড়িয়ে গেছে। কালের এই নির্লিপ্তি, এই মারাত্মক ঔদাসীন্যই একে নিন্দা-প্রশংসার অতীত করে তোলে; এবং নিয়তির এই প্রকৃতি সদয়ও নয় দুরভিসন্ধিও নয়। তবু নিয়তি যদি অদৃষ্ট হয়, সর্বশক্তিমান হয়, যদি এর সামনে পুরুষকার নিরর্থক হয়, তা হলে নিয়তিই বলি আর কাল-ই বলি, জীবনের অনার্জিত মূল অন্যায়গুলির দায়িত্ব তারই হয়। অধিকাংশ অতিকথায় নিয়তির এই ঔদাসীন্য এমন ভাবে বর্ণিত যে, নিয়তি মানুষের ব্যাপারে জড়িত নয় বলেই তাকে বেশি গৌরান্বিত রূপে দেখানো হয়েছে।
তবু শাস্ত্র নির্দেশ দেয় নিয়তিকে অনুকূল করার, তাকে উত্যক্ত না করার। শুধু এ থেকেই তো নিয়তির অসদভিপ্রায় স্পষ্ট হয়ে ওঠে, বিশেষত যখন তাকে উদীপ্ত করা যায়। সেই জন্যেই দুর্ভাগ্যবিরোধক এত নির্দেশ। নিয়তির এই অসম্পৃক্ত ঔদাসীন্য ভারতবর্ষে বস্তুত কর্মবাদের উপরেই প্রতিষ্ঠিত; এ হল কর্মের জন্মান্তরের অপরিশোধিত ঋণের অন্য একটি নাম। কাজেই মানুষকেই দায়িত্ব দেওয়া হয় শুধু যে সব শাস্তি তার পাওনা বা স্পষ্টতই যা পাপ ও ত্রুটি, তার জন্যে নয়, এমনকী যে সব অপরাধের সম্বন্ধে তার বিন্দুমাত্র ধারণা নেই, যে সব পাপ সে পূর্বজন্মে করেছে বলে ধরে নেওয়া হচ্ছে, তারও জন্য। অতএব এই অত্যন্ত চতুর উপায়ে নিয়তি অথবা কাল এমন একটি অসম্পৃক্ত মধ্যস্থ বা সাক্ষীতে পরিণত হয় যা মানসিক ভাল মন্দ সম্বন্ধে পরম উদাসীন।
পূর্বেই মস্করী গোসাল নিয়তির সার্বভৌমত্ব ঘোষণা করেছিলেন। (দীঘনিকায় ২:২৬; ২:২০-২২, পৃ. ৫৬; উবাসগদসাও ১:৯৭:১১৫, ২:১১১:১৩২ পরিশিষ্ট ২, পৃ. ১৭-২৯, সংযুক্তনিকায় ৩:২১০, অঙ্গুত্তরনিকায় প্রথম খণ্ড পৃ. ২৮৬) এ সব মত পরবর্তী কালের বৌদ্ধগ্রন্থগুলি ধার করেছে, এগুলি এবং উপনিষদের ধারণাগুলি— যাতে অবশ্য নিয়তি উপস্থিত নয়, কিন্তু যা জন্মান্তর ও নিয়তিবাদের জন্যে জমি তৈরি করেছিল— উদ্দিষ্ট স্বার্থসিদ্ধির জন্যে ব্যবহার করা হয়েছে।
কোনও কোনও চিন্তাপ্রস্থান প্রকৃতির ক্রিয়ার পরিসর বৃদ্ধি করবার প্রয়াসে নিয়তি ও নিয়তির ক্রিয়াকেও এর অন্তর্গত করেছেন, কিন্তু অধিকাংশ প্রস্থানই প্রকৃতি, ঈশ্বর ও দেবগণের থেকে নিয়তিকে পৃথক একটি শক্তি বলে মনে করেন। ‘…কেবল প্রকৃতি ও ঈশ্বরই অভিন্ন নয়, কিন্তু নিয়তিও এ দুটির সঙ্গে অভিন্ন। নিয়তি, সেনেকা বারবার বলেন, স্বয়ং ঈশ্বর ছাড়া কিছুই নয়… বিধাতা হল ঈশ্বরেচ্ছা: যে দিব্য ধারণা বা পরিকল্পনা ঈশ্বরের মনে আছে, যে পরিকল্পনা বিশ্বের স্থায়িত্বের জন্যে, সমস্ত ঘটনাপ্রবাহের উদ্ঘাটন, তাদের সমষ্টি। নিয়তি হল অপরপক্ষে, প্রাথমিক ভাবে আইনশৃঙ্খলা, যে শৃঙ্খলা কালের সেই পরিকল্পনার উদ্ঘাটন যা পূর্বেই ঈশ্বরের মনে বিধান রূপে বিদ্যমান ছিল। বিধান হল নিয়তির নিয়ন্ত্রণের বাইরে যা উদ্বৃত্ত থাকে সেইটুকুই, যার জন্যে অন্য ভাবে কাজ করতে হয়: এই উদ্বৃত্তটুকুই স্বাধীন ইচ্ছা ও দৈব। ‘সৌভাগ্য’ হল আমাদের উদ্দেশ্যমূলক ক্রিয়ার মধ্যে গণনার অতীত শুভ ব্যতিক্রম।’ (উইলসন ১৯৮৩, পৃ. ৫২,৫৪) নিয়তি ও বিধান যে একে অপরের বিকল্প তা সত্যি নয়; নিয়তি ভাল মন্দ দুই-ই হতে পারে, কিংবা আরও স্পষ্ট ভাবে বললে, নিয়তি প্রায় দুর্দৈব, কারণ সহসা যে শুভ ঘটনা ঘটে তাকে ‘সৌভাগ্যই’ বলা হয়। সৌভাগ্য আর বিধানও সমার্থক নয়; বিধানের একটি স্বতন্ত্র অনুষঙ্গ আছে, ঈশ্বরেচ্ছার সঙ্গে এর যোগ ঘনিষ্ঠতর, যেখানে সৌভাগ্য হল আকস্মিক।
ইসলামে নিয়তিবাদ সম্বন্ধে রিংগার্ন লিখছেন, ‘…অতিমানবিক স্তরে দ্বন্দ্ববাদ হল দিব্য ও আশুর প্রয়োজনের মধ্যে; মানবিক স্তরে (এ দ্বন্দ্ব হল) দিব্য ও মানবিক দায়িত্ব ও অপরাধের মধ্যে।’ রিংগার্ন, ১৯৬৭, পৃ. ৩১) ঈশ্বরবাদী বিশ্বাসসূত্রগুলি যেহেতু তৃতীয় কোনও শক্তির ক্রিয়ার জন্যে কোনও অবকাশ রাখে না, ঈশ্বর ও শয়তান, অহুর মাজদা ও অংগ্রমৈন্যু, আল্লাহ ও শয়তান, বুদ্ধ ও মার ছাড়া— তাই ধর্মতত্ত্বগত কোনও ফাঁকই থাকে না নিয়তির অনুপ্রবেশের জন্যে। এখানে বিরোধটি অনেক বেশি সরলরৈখিক: শুভ ও অশুভের মধ্যে, গোষ্ঠী ও ব্যক্তির মধ্যে
আগেই দেখেছি, গ্রিসে নিয়তির বিভিন্ন দিকের প্রতিরূপ হিসেবে একটি বড় দেবমণ্ডলী ছিল। আপুলেইয়ুস তাঁর মেটামরফসিস-এ (দ্য গোল্ডেন অ্যাস, পেঙ্গুইন, ইংরেজি অনুবাদ) লেখেন ‘আইসিস নিয়তিকে জয় করেন, কিন্তু তিনি নিজেই নিয়তির ভূমিকা অধিগ্রহণ করেন…. মিশরেও দেবতারা ও ফারাও দেখা দেন, শুধু যে নিয়তির অধিকর্তা হিসেবে তা-ই নয়, নিজেদের নিয়তির সঙ্গে একাত্ম করেও।’ (পৃ. ৪৭) প্যারিসে একটি মিসরীয় প্যাপিরাস আছে, তার নাম ‘দেবাধিদেব নিয়তি’। সারা পৃথিবীতেই মানুষ দেবতাকে দেখেছে ‘নিয়তি-চক্র’ রূপে, যেটি যদৃচ্ছাক্রমে আবর্তিত হয়, অর্থাৎ এ এমন একটি শক্তি যাকে অন্য কোনও শক্তিই নিয়ন্ত্রণ করতে বা প্রতিহত করতে পারে না। আদিম সুমেরীয়দের প্রসঙ্গে এস এন ক্রামার এই সিদ্ধান্ত উপনীত হন, যে, ‘মানুষের জীবন অনিশ্চয়তাসংকুল এবং নিরাপত্তার অভাবে বিপর্যস্ত, কারণ দুয়ে দেবতারা কোন ভাগ্য নিরূপণ করেছেন তা সে আগে থেকে জানত না।’ (১৯৬৩, পৃ. ১২৩) যেহেতু সুমের পৃথিবীর আদিমতম সভ্যতাগুলির একটি, তাই সেখানে অনির্দেশ্য ও দুষ্প্রতিরোধ্য নিয়তির এই রকম উপস্থিতি খুবই তাৎপর্যপূর্ণ। সুমেরের দেবমণ্ডলী বৃহদায়তন এবং প্রায় সকলেই ভাগ্যের প্রতিভু রূপে কাজ করেন। নিয়তি ও দেবতাদের মধ্যে যে দ্বৈততা কিছু অতিকথায় পাওয়া যায় তা এখানে নেই। হোমারের সমকালীন গ্রিক অতিকথায় এবং ভারতবর্ষেও কিছু দেবতা নিয়তির ভূমিকায় সক্রিয় ছিলেন। গ্রিক ও ভারতীয় অতিকথার পার্থক্য হল, গ্রিসে সাধারণ দেবমণ্ডলীর বাইরে নিয়তিবাচক স্বতন্ত্র একাধিক দেবতা ছিল। দুটি অতিকথাতেই দু’শ্রেণির দেবতা, নিয়তি ও অভিজাত দেবমণ্ডলী সহাবস্থান করেন এবং পরস্পরকে প্রভাবিত করেন।
লক্ষণীয় হল, নিয়তি সেই সব ঘটনার আর একটি নাম যেগুলির প্রাকৃতিক বা সাধারণ যুক্তিগত ব্যাখ্যা মেলে না। ‘প্রাচীন ইংরাজী’ কাব্যে wyrd (হ্রিদ) শব্দটি নিয়তিরই প্রতিশব্দ। উদাহরণস্বরূপ বলা যায় বেওউলফে এমন বহুতর নিদর্শন পাওয়া যায়, যেখানে হির্দ শব্দটি দিয়ে দুর্ব্যাখ্যা শক্তি ও ক্রিয়াকে অনুবাদ করা হয়েছে সর্বস্বীকৃত ভাবে ‘নিয়তি’ দিয়ে। ‘নিয়তিকে (ত্বির্দ) যে ভাবে যেতে হবে ঠিক সেই ভাবেই নিয়ে যাবে।’ (পঙক্তি ৪৫৫) অর্থাৎ জ্বির্দের গতি গণনার বাইরে, এটি স্বতন্ত্রচারী ও অগম্য। ‘প্রাচীরের ধারে আমাদের দুজনেরই তা-ই হবে যেমন হ্রিদ, বিধাতা সর্বমানবের শাসক চাইবেন।’ (পঙক্তি ২৫:২৬) আবার, ‘…নিয়তি (হূিদ) আমার বীর যোদ্ধা সব আত্মীয়জ্ঞাতিকে মুছে দিয়েছে, যেমন ভাগ্যের নিদর্শন ছিল।’ (পঙক্তি ২৮:২৪) স্পষ্টতই (তির্দ) ভাগ্যের হাত ধরেই কাজ করে অথবা উভয়েই একই শক্তির প্রতীক। শেষ উদ্ধৃতিতে দেখি যোদ্ধাদের বীরত্ব কোনও কাজেই এল না, তারা নিহত হল, কারণ এটাই ভাগ্যের অভিলষিত ছিল, তাই হূিদ তাদের মুছে দিতে পারল। এই তির্দ শব্দটি ম্যাকবেথ-এ ‘হুইয়র্ড’ ভগিনীত্রয়ের সঙ্গে সরাসরি যুক্ত। মধ্যযুগের শেষ প্রান্তে স্থানীয় ডাকিনীবিদ্যা এ বোধটিকে কতকটা রঞ্জিত করেছে, কিন্তু ম্যাকবেথ-এর এই তিন বোন রাজার ভবিষ্যৎ, সেই সঙ্গে— তাঁর উত্তরাধিকারী এবং ভাবী রাজবংশ এবং দেশের ভবিষ্যৎও অভ্রান্ত ভাবে বলে দিচ্ছে। তারা যেমন বলেছিল বা পেয়েছিল সবই ঠিক তেমনই ঘটেছিল। ‘হুইয়র্ড’ শব্দটির পরবর্তী, এবং বর্তমান অর্থ হল ‘অদ্ভুত’, অজ্ঞেয়, অপ্রত্যাশিত; এটি ঐ তির্দ শব্দটিরই ভাষাতাত্ত্বিক বিবর্তনে সজ্ঞাত; ‘প্রাচীন ইংরেজি’র হৄির্দ বিমূর্ত, অজ্ঞাত ও অশুভ অনুষঙ্গ বহন করে।
সব ধর্মেই নিয়তি দুয়ে, যেমন রিংগার্ন বলেন আরব নিয়তিবাদ প্রসঙ্গে। ‘মানুষ নিয়তির গুপ্ত সংবাদ জানতেই পারে না।’ (১৯৫৫, পৃ. ১২৭) ‘মহম্মদ স্বর্গে রক্ষিত কিছু গ্রন্থের সম্বন্ধে বলেন, শেষ বিচারে ব্যবহার করার জন্য মানুষের কর্ম সম্বন্ধে এমন কিছু তত্ত্ব সেখানে লেখা আছে।’ (হেস্টিংস এনসাইক্লোপিডিয়া অব রিলিজিয়ন অ্যান্ড এথিক্স ‘ফেট’) এর সঙ্গে মেলে অর্বাচীন ভারতীয় পুরাণে কল্পিত চিত্রগুপ্তের বর্ণনা, যে মানুষের পাপ-পুণ্যের হিসেব লিখে রাখে। প্রাচীন মিশরীয় ধর্মে ও জোরাষ্ট্রীয় ধর্মে, মৃতের আত্মাকে ওজন করে নির্ধারণ করা হয় তার ভবিষ্যৎ কী হবে, তার প্রাপ্য কী। সম্ভবত খ্রিস্টীয় সর্বজ্ঞ ঈশ্বরের স্মৃতিশক্তি প্রখরতর, বিনা দলিলেই তিনি সৃষ্টির আদিপর্ব থেকে আবহমান কাল মানুষ যা করেছে, তার শেষ বিচার করেন। সেই শেষ বিচার সম্পর্কে সব ধর্মের লোকেরাই একটা আশঙ্কা ও আতঙ্ক নিয়ে বাস করে, পরলোকে তার কী গতি হবে এই ভেবে!
কিন্তু ভারতীয় শাস্ত্র মৃত্যুর পরেও আত্মাকে তার ভবিষ্যৎ গতি সম্বন্ধে অজ্ঞানের অন্ধকারে রাখে; সে শুধু তার আসন্ন ভবিষ্যৎ সম্বন্ধেই জানতে পারে— সুদূর ভবিষ্যতে আত্মা কোন লোকে বাস করবে, কী আকৃতি ও প্রকৃতিতে, এ সবই তার কাছে অজ্ঞাত থাকে। নিয়তি তার কাছে গাঢ় অন্ধকারে আচ্ছন্ন। শুধু যে মৃত্যুর পরের ভবিষ্যৎ তার অজানা, তা-ই নয়, পরবর্তী জন্মগুলি আছে কিনা, থাকলে ক’টি, এবং সেগুলি কী ধরনের হতে চলেছে তা-ও তার অজানা। বায়ু পুরাণে তো স্পষ্টই বলে, ‘(মৃত্যুর পরে কী হয়) তা জানা সম্পূর্ণ অসম্ভব, দার্শনিকরাও তা জানেন না, সাধারণ মানুষের তো কথাই নেই।’ (৫৫:৬৩) যম বা ধর্মকে সাবিত্রী মৌলিক প্রশ্ন করেন, ‘সেই ধর্মটি কী, তা এমন কেন হয়, তার কারণ কে? আত্মা তার কে, দেহই বা কী? এখানে কর্মের কর্তা কে?’ (দেবীভাগবত পু ৯:২৪:২) যম এ সবের কোনও সদুত্তর দিতে পারেননি। মৌলিক সত্যই যেখানে নেই, সেখানে মানুষের নিয়তি নিয়ে তত্ত্বালোচনা সম্পূর্ণ নিষ্ফল।
যুধিষ্ঠির যখন সর্বনাশা পাশা খেলায় লিপ্ত, তখন বলেন, ‘আমি নিয়তির অধীন’ 1 (মহাভারত ২:৫৩:১৩) কলি নলের শরীরে প্রবেশ করে তাকে নিজের সর্বনাশ করতে বাধ্য করছে। কিন্তু যুধিষ্ঠিরের পক্ষে সেটুকু আড়ও নেই। স্বয়ং ধর্মপুত্র, সর্বত্র সম্মানিত তাঁর ধর্মাচরণের জন্যে, ধর্মবুদ্ধির জন্যে, তিনি এই মহাপাতকের জন্যে দোষ দিচ্ছেন দৈবকে! তিনি জানতেন যে, তাঁর বিরত হওয়া উচিত ছিল, সম্ভবও ছিল; ইচ্ছাশক্তির দ্বারা তিনি এটা করতে পারতেন। যে খেলায় তাঁর কোনও দক্ষতা ছিল না তার দ্বারাই তিনি মহাপ্রলয়ের বীজ বপন করলেন; মহাভারতের যুদ্ধের বিপুল লোকক্ষয়। তিনি নিজের সিদ্ধান্তের দায় দৈবের ওপর চাপাচ্ছেন এবং নিজের যথার্থ দায়িত্ব অস্বীকার করছেন, মরিয়া হয়ে আত্মদোষ অস্বীকার করতে চাইছেন। পাঠক শ্রোতা তাঁকে ক্ষমা করে না; এই মহাসর্বনাশের দায় তাঁরই। ‘দেবতারা যাকে ধ্বংস করতে চান, আগে তাকে বুদ্ধিভ্রষ্ট করেন।’ যুধিষ্ঠিরের তাই হল, যদিও পুরোপুরি নয়, কারণ তাঁর ধর্মজ্ঞতা ও বিচারবুদ্ধি দিয়ে তিনি অন্যের চেয়ে তীক্ষ্ণ ভাবেই ভালমন্দ বুঝতে পারতেন।
দৈব যে অ-দৃষ্ট, নিয়তি, পূর্বনিরূপিত, এটা মানলে মানুষ তো সহজেই অস্বীকার করবে যে, বিশ্বসংসারে কোনও অন্তর্নিহিত ন্যায়বিচার আছে। রাবণ যখন সীতাহরণ করে লোকে বলল, ‘ধর্ম (ন্যায়বিচার) নেই, সত্য কোথায়, সদাচরণ বা করুণাই বা কোথায়? রাবণ যদি বৈদেহীকে হরণ করতে পারে তো এ সব কিছুই নেই।’ (রামায়ণ ৩:৫২:৩৯ )
দুর্জ্ঞেয়েতা সম্বন্ধে মহাভারত-এ আরও বেশি উক্তি আছে নিয়তির:
‘জীব অজ্ঞান, তার সুখদুঃখের পরে তার কোনও কর্তৃত্বই নেই; স্বর্গ বা নরক, যেখনেই দেবতা তাকে পাঠান সেইখানেই সে যায়।’ (৩:২:২৭ লোকচলিত সংস্করণ) ‘মানুষের শরীর একটা নিমিত্তমাত্র, ঈশ্বরের সৃষ্টি একটি ক্ষেত্র, যা দিয়ে ঈশ্বর ভাল-মন্দ কাজ করেন।’ (৩:৩১:৩০) ‘স্বয়ম্ভূ পিতামহ দেব ব্রহ্মা জীবকে দিয়েই জীব সংহার করেন, ছলনা করে।’ (৩:৩১:৩৫) এ-মনোভাবে সমস্ত দায়িত্ব গিয়ে পড়ে ঈশ্বরের ওপরে, এ ভাবে মানুষ নিজের নৈতিক নির্বাচনের দায়িত্ব এড়িয়ে যায় এবং যন্ত্রে পরিণত হয়, যে যন্ত্রটি ঈশ্বর তাঁর খুশি মতো চালান। আর এক জায়গায় পড়ি, ‘কর্ম যদি কর্তাকে অনুসরণ করে তবে ঈশ্বর পাপকর্মের দ্বারা দূষিত হন।’ (৩:৩১:৪১) ‘কৃত কর্ম যদি কর্তাকে অনুসরণ না করে তা হলে কারণটি শক্তিশালী; দুর্বল মানুষকে লোকে করুণাই করে।’ (ওই ৪২) ‘পাপ বা পুণ্য কর্মের ফল, উৎস এবং বিলয় এ সবই দেবতাদের গুপ্ত তথ্য। (কিংবা দেবতাদের কাছে গুপ্ত তথ্য)।’ (৩:৩২:৩৩) ‘লোকে বিভ্রান্ত হয় কারণ (নিয়তি) কালরূপে তাদের হৃদয় আচ্ছন্ন করে।’ (৯:৬২:৪৫) নিয়তির অদৃশ্য শক্তি কালরূপে নিজেকে প্রকাশ করে, কারণ বলা হয়, এই শক্তিই অজ্ঞাত এবং অজ্ঞেয়রূপে কর্মের বিপাক ঘটায়। এই ‘কাল’ তাহলে নিয়তি থেকে অভিন্ন। দুর্যোধনের মৃত্যুতে গান্ধারী বলেন, ‘দেখ, কালের গতি ও বিলয়।’ (৯:১৭:১০) কেন তাহলে ঈশ্বর এমন ঘটতে দেন? কেন তিনি পুণ্যবানকে কষ্ট পেতে দেন ও পাপীকে সুখভোগ করতে দেন? মহাকাব্যের উত্তর হল, ‘বালক যেমন খেলনা নিয়ে খেলা করে তেমনই ঈশ্বরও মানুষকে নিয়ে খেলা করেন।’ (ঐ ৩৬) অর্থাৎ ঔদাসীন্য, উপেক্ষা। ‘দুরন্ত বালকের কাছে মাছি যেমন/আমরাও দেবতাদের কাছে তেমনই/তাঁরা ফূর্তির জন্যে আমাদের হত্যা করেন।’ (কিং লিয়ার ৪র্থ অঙ্ক ১ম দৃশ্য পঙক্তি ৩৬-৩৭) এটি নাস্তিক্যবাদী বা একেশ্বরবাদী মতও নয় (যেখানে ঘড়ি থাকা মানে নির্মাতা আছে, অতএব সৃষ্টিই স্রষ্টার অস্তিত্বের প্রমাণ, এমন মত পোষণ করা হয়) কিন্তু এখানে ঈশ্বর সজ্ঞানে সক্রিয়, দায়িত্বহীন ভাবে খেয়ালখুশি মতো খেলা করছেন মানুষের ভাগ্য ভবিষ্যৎ নিয়ে, তাঁর নিজের সৃষ্ট মানুষের সুখদুঃখ নিয়ে উদাসীন আমোদ করছেন।
মহাভারত-এ একটি অনন্য উক্তি আছে:
‘ঈশ্বর নিজে কর্তা, বা পৃথিবীতে বিদ্যমান দৈব, অথবা কর্মফল— ভাল ও মন্দ সব কিছুই ঈশ্বরনির্মিত। মানুষ তার কর্ম করে, ফল কিন্তু ঈশ্বরে আরোপিত। কৌন্তেয়, এ তো ঠিক নয় যে, একজনের কর্মের ফল অন্যের ওপরে আরোপিত হবে, তাই ঈশ্বরেই আরোপ কর। মানুষ পাপকর্মের অথবা পুণ্যেরই কর্তা হোক, তার বাইরে আর কিছু তো নেই, অতএব পুণ্য কাজই কর। রাজা, কোথাও কোনও মানুষকে নিয়তি থেকে সরিয়ে নেওয়া যাবে না। প্রায়শ্চিত্তের জন্যে কর্ম কিংবা শাস্ত্রসম্মত (কর্ম) সাধিত হলে মানুষে তা সংযুক্ত হয় না।’ (১২:৩২:১১,১২,১৪,১৬)
যেহেতু ঈশ্বর মানুষকে এই ভাবে কর্ম না করার জন্যে প্রেরণা দিচ্ছেন, সেহেতু কর্মকর্তা যে-ই হোক না কেন, দায়িত্ব ঈশ্বরেরই, মানুষের নয়। এতে মানুষের আপন কর্ম সম্বন্ধে নৈতিক দায়িত্ব চলে গেল, কিন্তু তার ফলে সে যন্ত্রমাত্রে পরিণত হল, তার স্বাধীন মনুষ্যত্বের গৌরব ক্ষুণ্ণ হল, কারণ মানুষ স্বতন্ত্র নৈতিক নির্বাচন করে তার মধ্যেই এই গৌরবটির মূল গ্রোথিত আছে।
ঋষি ব্রহ্মদত্ত এবং তাঁর স্ত্রী পূজনী নামে পাখিটির সংলাপে কিছু উল্লেখযোগ্য বিষয় আছে:
ব্রহ্মদত্ত: কাল স্বয়ং মানুষকে দিয়ে নানাবিধ কর্ম করায়; (মানুষ) কে প্ররোচিত করে কাল; কার কাছে জবাব দেবে কে? অগ্নি ইন্ধন পেলে যেমন তা জ্বালায় তেমনই কাল জীবকে দগ্ধ করে… কাল জীবের সুখদুঃখ নিরূপণ করে দেয়। (১২:৫০:৪৫,৪৬,৪৭) পূজনী: কালই যদি আপনার কাছে চূড়ান্ত রূপে প্রামাণ্য হয়ে, তাহলে রোগী ওষুধের জন্যে বৈদ্যকে ডাকে কেন? বিপাক যদি কালেই ঘটে তা হলে ভেষজ কী করে? কালকে নিয়ে যদি শপথ হয় তবে শাস্ত্রকারদের বিচার কেমন করে হবে? (১২:৫০-৫৩) পূজনী এখানে স্পষ্টতই বৃহস্পতি ও চার্বাকের মতের পুনরুক্তি করছে; কালের, ঈশ্বরের বা নিয়তির সার্বভৌমত্ব অস্বীকার করছে। অর্থাৎ সে স্বামীকে মন ঠিক করতে বলছে, কর্মের দায়িত্ব কার— কালের মানুষ কর্মকর্তার। কাল যদি এমন সর্বশক্তিমান হয় তা হলে মানুষ পাপ বা পুণ্য কি করে তাতে কিছু এসে যায় না, কারণ শেষ দায়িত্ব তো কালেরই। তবু মানুষ চিকিৎসার জন্যে বৈদ্যের শরণাপন্ন হয় শুধু কালের ওপর ভরসা করে বসে থাকে না। সে তো বিশ্বাস করে: (১) কাল রোগনিরাময় করতে চায় না, পারে না ও করে না, (২) বৈদ্যের ভেষজে রোগ নিরাময়ের সম্ভাবনা বেশি, এবং (৩) নির্ণীত রোগের ভেষজশাস্ত্রসম্মত যুক্তিসংগত চিকিৎসা আছে। পূজনী দৃঢ় বস্তুবাদের ও সাধারণ বুদ্ধির প্রতিভূ, নিয়তির কাছে তার স্বামীর নিষ্ক্রিয় আত্মসমর্পণের ঠিক বিপরীত মেরুতে তার অবস্থান
নিয়তিকে সম্পূর্ণ দুজ্ঞেয় বলে বর্ণনা করা হয়েছে, যা কিছু বুদ্ধিসংগত ব্যাখ্যার অতীত তাকে ব্যাখ্যা করার জন্যেই নিয়তির উদ্ভাবন। নিয়তির এই দুয়েতা সচেতন ভাবে প্রতিষ্ঠা করা হয়েছে সমাজের স্থিতাবস্থা বজায় রাখবার জন্যে, যাতে অনুসন্ধান স্থগিত থাকে এবং উদ্যত প্রতিবাদ নীরব ও নিষ্ক্রিয় হয়ে যায়। সমাজে অন্যায় ভাবে অত্যাচারিতারা যাতে নিষ্প্রতিবাদে নিজেদের ভাগ্য মেনে নেয়।
‘নিয়তি সম্বন্ধে সাধারণের মধ্যে প্রচলিত ধারণা দৃঢ়মূল, কারণ এতে উদ্বেগ ও অনুশোচনা প্রশমিত হয়, আলস্য ও বুদ্ধিহীন আচরণ প্রশ্রয় পায়। ভবিষ্যদ্বাণী, ভাগ্য গণনা, বিশেষত জ্যোতিষ, নিয়তিবাদের পরিপোষক। কিন্তু যখন শোষণ, কিংবা এগুলির দ্বারা যে ভাগ্য নির্ণীত হয় তার সুযোগ নিয়ে ঘোষিত ভাগ্যের বিরুদ্ধে যাওয়ার কোনও উদ্যোগ হয়, তখন সে উদ্যত প্রতিবাদকে (নিয়তিবাদকে) নিরস্ত করে, মানুষের সিদ্ধান্ত যাতে কার্যকর না হয় যাতে মানুষের সিদ্ধান্ত নিয়তিবাদের সঙ্গে কার্যকারণ-সম্পৃক্ত পূর্বনিরূপণবাদকে গুলিয়ে ফেলাটা দুর্ভাগ্যজনক। যা হোক, বিরলতর অন্তর্নিহিত পূবনিরূপণবাদ (যার অর্থ, প্রত্যেক ঘটনা যুক্তিগত ও ঘটনানিরপেক্ষ ভাবে প্রয়োজনীয়) থেকে যুক্তিসংগত নিয়তিবাদের ধারণা আসে।’(এনসাইক্লোপিডিয়া আমেরিকানা, ‘ফেটালিজম’, পৃ. ৪৬) এই যুক্তিসংগত নিয়তিবাদই আজীবিক অর্থে খাঁটি নিয়তিবাদ: এই ধরনের নিয়তিবাদ মানবিক প্রয়াসকে নিষ্প্রয়োজন করে তোলে। সকল ধর্ম ও দর্শন প্রস্থানকেই কখনও না কখনও এক সম্মুখীন হতে হয়েছে। অতএব মানুষ বুঝতে পারল, নিয়তিবাদকে নিষ্প্রতিবাদে স্বীকার করলে তার মনুষ্যত্বের গৌরব খর্ব হয়ে যায়। শর্তসাপেক্ষ ভাবে নিয়তিকে স্বীকার করলে— জীবনের শুধু একটি মাত্র ক্ষেত্রে শুধু সেইখানেই স্বীকার করলে— মানুষ আরও বেশি মনুষ্যত্বের গর্ব ও সাহস নিয়ে সেই সব প্রতিকূল ঘটনার সঙ্গে সংগ্রাম করতে পারে, এর ফলে শুধু যদি মনুষ্যত্বের গর্বই রক্ষা করতে পারে— তাহলেও।
ক্লিফর্ড গীস বলেন, ‘মানুষ পাপাচরণ করলে আগে হোক পরে হোক জেউস তাকে শাস্তি দেন। সে কারণেই তিনি ন্যায়বিচারের দেবতা… এতে অবশ্য তাঁর আদিম এবং স্থায়ী মন্দতা বা অশুভেচ্ছার কোনও ব্যত্যয় ঘটে না। জেউস এর সর্বশক্তিমত্তাই হল আসল কথা এতে সর্বগ্রাসী এক আতঙ্কের উদ্রেক হয় এবং এর একমাত্র মূল হল যে, এই ভয়ই মনুষ্যসমাজে একমাত্র (নিয়ন্ত্রক ও) বাধা। দেবতাদের রোষ থেকে বাঁচো, তাঁদের থেকে নিজেদের রক্ষা কর যজ্ঞাদি অনুষ্ঠান ও জাদুক্রিয়ার দ্বারা এবং আশার বিকল্প রূপে নিজেকে অহোরাত্র ধর্মানুষ্ঠানে নিরত রাখো। এই হল আমাদের প্রতি হেসিয়ডের পরামর্শ… পুরনো অর্থে নিয়তিবাদের অবকাশ এতে সামান্যই। নতুন নির্দেশনাগুলি— এবং এগুলি বহু সংখ্যক— প্রকৃতি এবং সমস্ত কাঠামোটিই একটি অপরিহার্য ও অত্যাবশ্যক উপাদানরূপে মানুষের অন্তর্নিহিত বুদ্ধিকে স্থান দেয়।’ (১৯৭১, পৃ. ১৩৫)
হেসিয়ডের মতে প্রাগ্-ধ্রুপদী গ্রিসের প্রধান ভাগ্যদেবতা জেউস মানুষের প্রতি অসদুদ্দেশ্য পোষণ করেন। তাঁকে প্রসন্ন করার জন্যে সবচেয়ে প্রয়োজন, মানুষের একাগ্র প্রয়াস। কালে অন্য দেবতারা মানুষকে শাস্তি দেওয়ার জন্য ক্ষতিকর ইচ্ছাটিকে মানুষের ওপরেই অর্পণ করেন। ততদিনে পুরস্কার ও সৌভাগ্যের সূচকরূপে নিয়তির একটি প্রতিরূপ গড়ে উঠেছে, যা মানুষকে তার সৎকর্মের ফল দেয়। কিন্তু মূলত গ্রিক অতিকথা দেবতা ও মানুষের মধ্যে একটি সম্পর্ক দেখতে পায়— মন্দতম অভিপ্রায় হল শত্রুতা এবং শুভতম হল ঔদাসীন্য। কাজেই নিয়তি এমন এক শক্তি যার বিরুদ্ধে মানুষ নিজে একান্ত অসহায় বোধ করেছিল, কিন্তু তৎসত্ত্বেও অবিরত সংগ্রাম চালিয়ে গিয়েছিল, মানবিক মর্যাদা রক্ষার জন্যে। গ্রিক ধ্রুপদী সাহিত্যেও এটি প্রতিবিম্বিত। প্রখ্যাত গ্রিক নাটকগুলির প্রারম্ভেই আমরা জানতে পারি, নায়কের বিরুদ্ধে যে শক্তিসমূহের সমাবেশ, নায়কের চেয়ে সেগুলি অনেক বেশি শক্তিমান কাজেই পরিণাম সম্বন্ধে সূচনা থেকেই কোনও সংশয় থাকে না: নায়কের পরাজয় অবধারিত। তবু গ্রিক নাটক সাহিত্য মূল্যে জীবনবোধের পুনর্মূল্যায়নের নিরিখে অনন্য, কারণ পরাজয় ধ্রুব জেনেও নায়ক আপন পুরুষকারের গৌরব রক্ষার জন্য আমরণ সংগ্রাম করে চলে।
কখনও কখনও সমাজ বিশ্বজাগতিক অন্যায়ের বিরুদ্ধে তার পুঞ্জীভূত তপ্তবাষ্পমোচন করে এবং তখনই দেখা দেয় প্রশমক ধর্ম। সামাজিক জীবন যখন গভীর ভাবে খণ্ডিত হওয়ার আশঙ্কা দেখা দেয় তখন ধর্মীয় প্রশমক অনুষ্ঠান আচরিত হয়। ধর্মীয় অনুষ্ঠানগুলিতে নিহিত একটি বোধ থাকে যে, কোনও একটি পরিমাণে মৌলিক সংহতি থাকা প্রয়োজন এবং বিরোধগুলিকে নিরস্ত হতেই হবে, যদি সমাজজীবনকে প্রচলিত কাঠামোর মধ্যেই অগ্রসর হতে হয়।’ (হুর্সলে, ১৯৬৮, পৃ. ২৪৬, ২৫৭) এই ধরনের প্রশমক ধর্মগুলিও আসন্ন প্রতিকার ও সুখের প্রতিশ্রুতি দেয়। এই বিশ্বাসে (কার্গো কাল্টস) মৌলিক ব্যর্থতাবোধের প্রকাশ এবং সমাজ যে সামাজিক, রাষ্ট্রনৈতিক ও অর্থনৈতিক বৈষম্যের প্রতিকার করতে অক্ষম এবং/বা অসম্মত, সেগুলির সংশোধনের জন্যে একটা যেন মরিয়া চেষ্টা এ ধরনের বিশ্বাসপ্রস্থানে দেখা যায়। এই কার্গো কাল্ট বা অন্য ধরনের প্রশমক ধর্মে অন্তর্নিহিত থাকে একটি চেতনা, যে মানুষের চারপাশে যা ঘটছে তা গুরুতর ভাবে অন্যায় এবং সমবেত প্রচেষ্টায় এর এটি সৌষম্যবিধান আশু প্রয়োজন। প্রশমক ধর্মে এই প্রতিকার আসে কোনও অতিলৌকিক শক্তিস্থান থেকে। অপরপক্ষে এ উদ্দেশ্যে মানবিক প্রয়াসের নামই পুরুষকার। নিয়তির দুর্জয় শক্তির মুখোমুখি দাঁড়িয়ে মানুষ অবিচারের ওপরে প্রতিষ্ঠিত এই বিশ্বের বিরুদ্ধে সংগ্রাম করে সুবিচার আদায় করবার চেষ্টায় ব্যাপৃত হয়।
ধর্ম, বিশেষত বহু দেববাদী ধর্মগুলি, সর্বত্রই নিয়তিকে স্থান করে দিয়েছে বিশেষ কোনও দেবতার অধিকারভুক্ত এলাকা হিসেবে, অথবা এমন দেবদেবী উদ্ভাবন করেছে, যাঁরা নিয়তির প্রতিনিধি হয়ে তারই কাজ করেন। পুরোহিত, ভবিষ্যদ্বক্তা, শাস্ত্রকার, নীতিগ্রন্থকার চেষ্টা করেছে মানুষকে অপরাধী সাব্যস্ত করতে, যার শাস্তি একেশ্বরবাদীর ঈশ্বর এ জন্মে ও পরলোকে নরকে দেন, আর অধিকাংশ প্রাচীন বহু দেবদেবী ধর্মের নিয়তির বিভিন্ন দিব্য কল্পমূর্তিকে দেবতারা পৃথক দেবরূপে গ্রহণ করে, অযাচিত শাস্তি বা পুরস্কার তাঁরাই দেন, এ জন্মে অথবা অন্য কোনও পরবর্তী জন্মে। ব্রাহ্মণ্যধর্মে সঞ্চিতকর্ম, যার গুণগত মান বা পরিমাণ কর্মকর্তার অজ্ঞাত, তা-ই দুজ্ঞেয় রহস্যে আবৃত হয়ে নিয়তির ভূমিকা গ্রহণ করে। স্বাভাবিক ভাবেই পুরোাহিত ও শাস্ত্রকারদের শিক্ষা মানুষের মনের মধ্যে এই বোধটি দৃঢ় ভাবে গেঁথে দেওয়ার চেষ্টা করে যে, নিয়তির অজ্ঞেয় রহস্যের জাল বিদীর্ণ করা মানুষের সাধ্য নয়, এবং আরও সাংঘাতিক হল এই যে, নিয়তির সিদ্ধান্ত খণ্ডন করার কোনও সাধ্য মানুষের নেই।
মানুষের প্রয়াসের শাস্ত্রীয় প্রতিশব্দ হল পুরুষকার: অর্থাৎ পুরুষ যা করে। দৈব ও পুরুষকারের আপেক্ষিক গুরুত্ব সম্বন্ধে দীর্ঘ বিস্তৃত জটিল একটি তত্ত্বগত বিরোধ আছে। জাতকের সেই গল্পটি মনে পড়ে। একটি মৃত মুষিক মাত্র মূলধন করে একজন সাধারণ মানুষ কী ভাবে অত্যন্ত ধনী হয়। (৪ সংখ্যক, চুল্লসেঠি) যতই অবিশ্বাস্য ও রূপকথাধর্মী মনে হোক না কেন, এ কাহিনির প্রতিপাদ্য হল পুরুষকারের আপাত ভাবে অকল্পনীয় শক্তি। রামায়ণ-এ বিশ্বামিত্র তাঁর ব্রাহ্মণ গুরুপুত্রের দ্বারা অপমানিত হয়েছিলেন, প্রচণ্ড ক্ষোভে বলেছিলেন, ‘আমার মনে হয়, দৈবই সর্বশক্তিমান, পুরুষকার নিরর্থক। দৈব সব কিছুর ওপরে।’ (১:৫৮:২২,২৩) কিন্তু মনে রাখা প্রয়োজন যে, ওই ক্ষত্রিয় বিশ্বামিত্রই ব্রাহ্মণ ও অন্যদের দ্বারা প্রতিহত ও সংরুদ্ধ হয়েও হাল ছেড়ে দেননি। সুদীর্ঘকাল তপস্যা করে শেষ পর্যন্ত ব্রাহ্মণত্ব লাভ করেন, যার অভাবে তাঁর মনুষ্যমর্যাদা পূর্বে চূর্ণিত হয়েছিল। এ নয় যে, ব্রাহ্মণত্ব লাভ করাটাই পরম পুরুষার্থ বা বিশেষ কোনও গৌরবের ব্যঞ্জক, কিন্তু অব্রাহ্মণ হওয়াতে যদি হীনতা ও অপমান আসে তবে স্বাভাবিক ভাবেই আহত মানুষটি সর্বাত্মক প্রচেষ্টা করে ব্রাহ্মণ জগৎকে বলবে যে পুরুষকারেরও ক্ষমতা কম নয়। যখনই কোনও মানুষ তার প্রাপ্য মর্যাদায় বঞ্চিত হয় সে দৈবকে দোষ দেয়।
রামায়ণ-এ লক্ষ্মণ রামকে ভর্ৎসনা করে বলেন, ‘কেন আপনি দুর্বল, হীন দৈবের প্রশংসা করেন?’ (২:২৩:৭) ওই ভাবেই তিনি বলেন, ‘যে ব্যক্তি অসমর্থ অথবা যার শৌর্যের অভাব আছে, সে দৈবের অনুগামী হয়। যারা বীর ও আত্মমর্যাদাবাদ তারা কখনওই দৈবকে পূজা করেন না।’ নিজ পুরুষকারের দ্বারা দৈবকে প্রতিহত করতে যে সমর্থ, সে কখনও নিরুদ্যম হয় না। আজ (লোকে) দেখবে দৈবের ও মানুষের ক্ষমতা, দৈব ও পুরুষকারের আপেক্ষিক মর্যাদা আজ প্রকাশিত হবে। আজ সর্বলোকে দেখবে আমার শৌর্যে দৈব চূর্ণিত, তারা দৈব-নিরুদ্ধ এই অভিষেক (আজ) দেখতে পারে। আজ আমি, মদমত্ত যে হস্তি আপন শৌর্যে কণ্টক, অঙ্কুশ ও শৃঙ্খল ছিঁড়ে ফেলেছে তার মতো দৈবকে প্রতিহত করব।’ (২:৩৬:১৬-২০) পরে রাম যখন সীতার মিথ্যা মৃত্যুসংবাদে হতোদ্যম ও নিরাশ, তখন লক্ষ্মণ রামকে উপদেশ দেন, দৈব ও পুরুষকারের সম্বন্ধে; দুর্বল ক্লীবের মত ধর্ম শক্তির পশ্চাতে চলে। আমার বিশ্বাস যে দুর্বল প্রাণ, যে সম্মান হারিয়েছে, এমন কারওর সেবা করা উচিত নয়। ধর্ম যদি শৌষের কাছে পরাস্ত হয়, তা হলে মানুষের উচিত ধর্মকে পরিহার করে শক্তিরই সেবা করা।… যে ধর্ম অন্যায়ের শরণাগত, তা বিনষ্ট হয়। সব ব্যাপারেই মানুষ যেমন ইচ্ছা করে তেমনই আচরণ করে।’ (৬:৮৩:২৬-২৮,৩০)
রামায়ণ-এর অন্যান্য চরিত্রের তুলনায় লক্ষ্মণ সমধিক ভাবে মানবিক মর্যাদার প্রতীক, যে মর্যাদাকে তিনি ‘পুরুষকার’ বলেন। তিনি বুঝতে পারেন না, অথবা জানতে চান না, কেন কোনও সুস্থ পুরুষ নিষ্প্রতিবাদে দৈবের নির্দেশ মেনে নেবে। এ যুক্তির একটা সূক্ষ্ম দিক আছে: দৈব শক্তিমানের অনুগামী হয়। অর্থাৎ, বীরত্বপূর্ণ কর্মের দ্বারা যখন সিদ্ধিলাভ করা যায়, লোকে মনে করে ভাগ্যের দ্বারাই সেটা ঘটল, এতে মানুষ তার পুরুষকারের ন্যায্য মর্যাদা থেকে বঞ্চিত হয়। লক্ষ্মণের মতে দৈবের কাছে আত্মসমর্পণ করা কাপুরুষতা যেটা প্রায়শ সে করতে পারে তা না করে নিষ্প্রতিবাদে হাল ছেড়ে দিয়ে দুঃখকষ্টের জন্য দৈবের দোষ দেওয়াও কাপুরুষতা। রামের সহজে হাল ছেড়ে দেওয়ার মনোবৃত্তির পাশে লক্ষ্মণ একটি সুস্থ প্রতিবাদ। প্রকৃতপক্ষে দুটি মহাকাব্য ও পুরাণগুলিতে এবং সাহিত্যের অন্যত্রও দৈব ও পুরুষকারের দ্বন্দ্ব বিদ্যমান। এখানে লক্ষ্মণ পুরুষকারের প্রতীক, রাম দৈবাধীনতার। সীতাহরণের পরে, লক্ষ্মণের ওপরে শক্তিশেল নিক্ষিপ্ত হওয়ার পরে, রাবণ রামকে মায়াসীতা দেখানোর পরে সর্বদাই রাম অতি দ্রুত হতোদ্যম হয়ে সামান্যতম বিরুদ্ধতায় সব দুঃখের জন্য দৈবকেই দায়ী করতে উদ্যত হন।
মহাভারত যে শুধু আকৃতিতেই রামায়ণের চতুর্গুণ তা নয়, আত্মিক বিষয়গুরুত্বেও এটি বহুগুণ মর্যাদার দাবি রাখে। যে পরিবেশে নিয়তিবাদ সমাজের বাতাসকে ব্যাপ্ত করে ছিল, সেখানে জীবনের মূল্যবোধ সম্পর্কিত যে কোনও অনুসন্ধানেরই অন্তর্ভুক্ত হবে নিয়তি সম্বন্ধে জিজ্ঞাসা। সেই কারণে মহাভারত-এ দৈব ও পুরুষকার সম্বন্ধে অনেক বেশি উল্লেখ আছে। দুর্যোধন বলেন, ‘আমার মনে হয়, দৈবই সর্বাভিভু, পুরুষকার নিষ্ফল।’ (১:১৯২:১২) ‘কেউ কেউ বলে এ সবই ভাগ্য বা দৈবের দ্বারা সিদ্ধ, কেউ বা বলে পুরুষকারের দ্বারা, আবার অন্যরা তিনটিকেই দায়ী করেন।’ (৩:৩৩:৩৪) যুক্তির দিক থেকে এ অবস্থান সিদ্ধ নয়, কারণ দৈব যদি দায়ী হয়, কর্ম তা হলে বাহুল্যমাত্রে পর্যবসিত হয়। অতীত ও বর্তমান কর্ম যদি মানুষের জীবনকে নিয়ন্ত্রণ করে তা হলেও দৈববাদ নিষ্ফল হয়। এবং শেষত, ঈশ্বর যদি মানুষের জীবন নিয়ন্ত্রণ করেন তা হলে দৈববাদ, কর্মবাদ দুই-ই নিষ্প্রয়োজন হয়ে যায়। কাজেই এ যুক্তি অন্তর্বিরোধে জর্জরিত। কিন্তু অধিকাংশ ঈশ্বরবিরোধী ধর্মতত্ত্বই নিয়তি, ঈশ্বর এবং/বা কর্মকে একত্রে সংহতি দেওয়ার চেষ্টা করে, কিন্তু এ-তো যুক্তিভ্ৰষ্ট দুশ্চেষ্টামাত্র। এর সঙ্গে যখন পুরুষকার যুক্ত হয় তখন ছকটি আরও জটিল হয়ে ওঠে। তখন পুরুষকার যুক্তিসঙ্গত আত্মনির্ভরশীল প্রয়াস হয়ে ওঠে, যা পূর্বজন্মের কর্মের থেকে বিশ্লিষ্ট এবং পরজন্মের জন্যে কোনও সঞ্চয় রাখে না, যা নিজের জীবনের গতিপথ নিয়ন্ত্রণ করতে চায় দৈব বা ঈশ্বর-নিরপেক্ষ স্বতন্ত্র প্রয়াস। এ তিনটিকেই একটি কাঠামোতে ভরে দেওয়ার চেষ্টা সম্পূর্ণ নিষ্ফল। ‘যা কিছু মানুষ একটি উদ্দেশ্য নিয়ে করে তা সবই ফলবান হয়, যদি না অতীতে (তার বিরোধী) কিছু থেকে থাকে।’ (৩:৩৩:৩৪) বারেবারেই উচ্চারিত হয়েছে, ‘দৈবের বিরুদ্ধে কে কী করতে পারে, দৈবই সর্বশক্তিমান, পুরুষকার সম্পূর্ণ নিষ্ফল।’(৩:১৮/৭৬:২৭) ‘পাপ বা পুণ্যকর্মের কর্তা মানুষই, যখন কর্মের ফলোদগম হয়, তখন সে-ই তা ভোগ করে, ঈশ্বরকে কেন কর্তা বলে মনে করা হবে?’ (৩:১৮০:৫)
কখনও কখনও সাধারণকৃত বাক্য অনাবশ্যক ভাবে সরল হয়ে যায়: ‘যখনই কোনও লোক ভাল কিছু করতে চায়, তখন প্রত্যেকবারই তার সব প্রয়াসই সার্থক হয়।’ (৫:৩৫:৩৪) কিন্তু তেমনই কখনও কখনও চিন্তাসিদ্ধ পরিণত অভিজ্ঞতার কথাও খুব সরল ভাবেই প্রকাশিত হয়েছে, যেমন, ‘এ জগতের মূল দৈবে ও মানুষে প্রোথিত। কিন্তু আমি যা করব তা পুরুষকার দিয়েই করব, আমি দৈব দিয়ে কিছু করতে অসমর্থ।’ (৫:৭৭:৪,৫) বক্তা এখানে কৃষ্ণ কিন্তু এই বিশেষ প্রসঙ্গে তিনি দেবতা হিসেবে কথা বলছেন না।
‘সব মানুষই সীমাবদ্ধ (বা নিরুদ্ধ), এই দু (ধরনের) কর্ম নির্ভর করে দৈব ও পুরুষকারের ওপরে, তার ওপরে কিছুই নেই। কর্ম কেবল দৈব দ্বারা সিদ্ধ হয় না… শুধু প্রয়াসেও নয়। সিদ্ধি নির্ভর করে এ দুটি সংযোগের ওপরে।’ (১০:২:২,৩) ‘এ দুটির মধ্যে দৈবকে সে (দৈব বলে) চিনে নিলে তা স্বনির্ভর; বুদ্ধিমানরা দক্ষতার বলে পুরুষকার প্রয়োগ করে। সংসিদ্ধ পুরুষকারও একমাত্র দৈবের দ্বারাই সার্থক হয়, তখন কর্মফল কর্মকর্তার অনুসরণ করে। ভাগ্যের সাহায্য ছাড়াই কুশলী ব্যক্তিদের অভ্যুত্থান যদি (তাদের কর্মে) সিদ্ধ হয়, তবুও তাঁদের কর্মফলের উদয় হয় না।… পৃথিবীতে অধিকাংশ কর্মই নিষ্ফল, অকৃত কর্ম দুঃখ আনে; কর্মের সুফল হওয়া উচিত। যখন উপযুক্ত প্রয়াস বিনাই কর্তার ইচ্ছা মতো কিছু সিদ্ধ হয় এবং যে কর্ম করেও ফল পায় না— এ দুজনেই দুর্ভাগ্য। মানুষিক সাহায্য এবং দৈবের সহায়তা, এই দুটি কারণ ব্যতিরেকে জীবনে উন্নতি (করার প্রয়াস) নিষ্ফল হয়।’ (১০:২:৮, ১০,১১,১৩,১৪,১৯) ‘প্রয়াসের একটা বিশেষ গুণ হল যে বয়োবৃদ্ধরা তার সমর্থন করবেন।’ (১০:২:২২,২৩) ‘কোনও মানবিক চেষ্টাই দৈবের ঊর্ধ্বে নয়।’ (১০:৬:২৫) অতএব, মানুষের প্রযত্ন করা উচিত, (কারণ) অলসের সিদ্ধি নেই।’(১২:১৩৭:৭৫) নিয়তি ও পুরুষকার পরস্পরকে আশ্রয় করে থাকে।’(১২:১৩৭:৭৮) ‘ক্ষেত্রে উপ্ত না হলে বীজ যেমন নিষ্ফল হয় তেমনই পুরুষকার বিনা দৈব নিষ্ফল।’ (১৩:৬:৭) এমনই আর একটি উক্তি হল ‘পুরুষকার ছাড়া নিয়তি বন্ধ্যা।’ (১৩:৬:২৫)
কর্ম, দৈব, ভগবৎকৃপা ও পুরুষকার— এগুলির আপেক্ষিক গুরুত্ব সম্বন্ধে এত যে মতবৈচিত্র্য তার কারণ, এগুলি হল প্রাচীন যুগের শেষে ও মধ্যযুগের আদিতে মানুষের বহুতর বিশ্বাসের নোঙরের প্রতীক। ঐকমত্যের অভাব খুবই প্রতীকি: মানুষ জীবনের তাৎপর্যের সন্ধান করেছে, অনুকূল ও প্রতিকূল ঘটনাবলির অর্থ খুঁজছে, বিভিন্ন যুগে এবং বিভিন্ন আধ্যাত্মিক পরিমণ্ডলে। অনুসন্ধিৎসুদের মানস-গঠন ভিন্ন, তাই তাঁদের সিদ্ধান্তও ভিন্ন। খুবই স্পষ্ট করে যা প্রতিভাত হয়, তা হল ওই বৈচিত্র্য— যে সমান সত্যকার সমস্যায় স্পন্দিত হচ্ছে, যে সমস্যার সমাধান তারা শুধু উৎসুক ভাবে নয় জীবনমরণ-সমস্যার মতো করেই খুঁজছে— সে সমাজের আন্তর স্বাস্থ্যের লক্ষণ এটি। আবার সম্পূর্ণ নতুন সুরের কথাও শুনি, ‘ধার্মিক লোকের প্রতি নিয়তি কী করবে?’ (১৩:৬:২৯) অর্থাৎ সম্পূর্ণ দৈববাদীর মত সম্পূর্ণ পুরুষকারবাদী প্রস্থানও হয়তো ছিল।
ধৃতরাষ্ট্র সঞ্জয়কে বলছেন, ‘সঞ্জয়, আমি দৈবকেই পরম বলে মানি, কারণ আমার পুত্রদের সেনা পাণ্ডব সেনার দ্বারা পরাস্ত হল।’ (৬:৫৮:১) ধৃতরাষ্ট্রপক্ষের পরাজয়ের কারণ তো শুদু দৈব নয়, নৈতিক অপরাধেও; কিন্তু ধৃতরাষ্ট্রকে সে কথা স্বীকার করতে হলে নিজের এবং পুত্রদের অপরাধ স্বীকার করতে হয়। তার মধ্যে অনেক গ্লানি, অনেক আত্মধিক্কারের প্রসঙ্গ আসবে; তার চেয়ে দৈবকে দায়ী করলে অতি সহজেই সব চুকে যায়। ঠিক যেমন জুয়াখেলা প্রসঙ্গে যুধিষ্ঠির দৈবকে দায়ী করেন নিজের দায়িত্ব এড়ানোর জন্য। অতএব দেখছি, সমাজে ধর্ম ও নীতিচিন্তার অধিসংগঠনে যখন থেকে দৈব স্থান পেল তখন থেকে দুষ্কৃতকারী একটি ছুতো পেল আত্মদোষ দৈবের ওপরে চাপানোর। নিয়তিবাদ এ-দিক থেকে নৈতিক কাপুরুষতা ও মিথ্যাচারের সহায় হয়ে উঠল। অপরপক্ষে পুরুষকারের প্রয়োগে যখন মানুষ কোনও কাজে সিদ্ধি লাভ করে, তখন কিন্তু কখনও বলে না, এটা দৈবের দ্বারা ঘটল। পুরুষকারের কৃতিত্ব ও তার থেকে যে সাফল্য আসে তার কর্তৃত্ব মানুষ সর্বদাই স্বীকার করে। যখন ব্যর্থতা আসে, তখনই দৈবের দোহাই দেয়। অনেক সময়ে চেষ্টা সত্ত্বেও ব্যর্থতা আসে, অদৃষ্টপূর্ব, অজ্ঞাতপূর্ব কোনও নিমিত্তকরণ থাকতে পারে সে ব্যর্থতার। কিন্তু যখন অন্যায় নৈতিক সিদ্ধান্তের মূল্য দিতে হয় ব্যর্থতায়, তখন আত্মদোষকে গোপন করার একটি সুলভ উপায় হল নিয়তিবাদী হয়ে ওঠা।
‘দৈবাহত ব্যক্তি বারেবারে যে কর্মই করতে যাক না কেন, দৈব তা নিষ্ফল করে দেয়। উদ্যমী ব্যক্তি যখন যা করে, তা নির্ভীক ভাবেই করা উচিত; সিদ্ধি অবশ্য দৈবের অধীন।’ (৭:১২৭:১৬, ১৭) ‘দৈবের সম্মুখীন হয়ে চিত্ত ক্লিষ্ট হয় না।’ (৮:১:৪৭) ‘পুরুষকারকে কখনওই দৈবের ওপরে স্থান দেওয়া যায় না।’ (১০:৭:২৫) কর্ণকে কৃষ্ণ বলে, ‘নীচাশয় ব্যক্তি, যারা রিপুতে আসক্ত, তারা দৈবকে দোষ দেয়, নিজেদের দুষ্কৃতীকে নয়।’(৮:৬৭:১) ‘তেল কমে গেলে প্রদীপ যেমন ক্ষীণলোক হয় তেমনই দৈব্যও দুর্বল হয়ে পড়ে যখন কর্ম (ফল) শেষ হয়ে আসে।’ (১৩:৬:৪৪ )
এই অংশটি এবং এ রকম আরও কিছু শাস্ত্রাংশ বুদ্ধির স্তরে দৈব ও কর্মের মধ্যে একটা সামঞ্জস্য বিধান করতে প্রয়াসী। যতক্ষণ কর্মফলে সুখদুঃখ ভোগ হচ্ছে শুধু ততক্ষণই দৈব সক্রিয়। অতএব অতীত ও বর্তমান কর্মের অবশিষ্টাংশেরই নাম দেওয়া হয় দৈব, কারণ তা অ-দৃষ্ট, যা দৈবেরই অন্য একটি প্রতিশব্দ। যে পুরুষোচিত উদ্যম পরিহার করে, দৈবের ওপরে নির্ভর করে, তার প্রযত্ন নিষ্ফল, যেমন ক্লীব স্বামীর স্ত্রী। (১২:৬:২০) এখানে স্পষ্টতই ঝোঁকটা পড়েছে পুরুষকারের ওপরে যা বাদ দিয়ে দৈবও কিছু সাধন করতে পারে না। দৈবের শরণাগত হওয়াকে সরাসরি নিন্দা করা হচ্ছে না, কিন্তু পুরুষকার বর্জন করে দৈবকে আশ্রয় করার নিন্দা করা হচ্ছে। কিন্তু যুক্তি দিয়ে এ দুটির যে-কোনও একটি প্রান্তে পৌঁছলে অন্যটি বাদ পড়ে। শাস্ত্র কোনও জায়গায় এ অসংগতির কথা বলে না, বরং ভাল করে বোঝাবার চেষ্টা করে যে, চতুষ্কোণের মধ্যে মণ্ডলাকৃতিতে ভাল ভাবেই বসানো যায়! শুধু পূজনীর যুক্তিতেই স্পষ্ট হয়, এ দুটি পরস্পর-বিরুদ্ধ।
অসংখ্যবার শুনি, ‘দৈবই চরম, ধিক পুরুষকারকে’, এবং ‘দৈবের চেয়ে ক্ষমতাশালী কিছুই নেই।’ (ব্রহ্মবৈবর্ত পু. ব্রহ্মখণ্ড ১১:১৭) হতোদ্যম কংস পরাজয় ও সর্বনাশের পরে বলে, ‘আমি পুরুষকার দিয়ে ভাগ্যকে জয় করতে পারলাম না।’ (হরিবংশ বিষ্ণুপর্ব ৪:৫১ ) নিজের অন্যায় ও নীতিহীনতার কথা কংস একেবারে চেপে যায়। ‘কোনও কোনও জ্ঞানী ব্যক্তি ভাগ্যকে সর্বশক্তিমান বলেন, অন্য যাঁরা পুরুষকারের বিশ্বাসী তাঁরা ভাগ্যকে নিরর্থক বলেন।’ (দেবীভাগবত পু. ৫:২২:১২) কিন্তু, আবার ‘বিজ্ঞেরা যাকে ভাগ্য বলেন, তা হল সেই আশা, দুর্বলরা যাকে আশ্রয় করে। শক্তিমানরা কখনও কোনও ভাগ্যকে লক্ষ্যই করে না। বীর এবং দুর্বল যথাক্রমে পুরুষকার ও ভাগ্যকে আশ্রয় করে।’ (ঐ ৫:১২:২৮-৩০) ‘দৈব এবং পুরুষকার দুই-ই মানুষ পছন্দ করে। কারওরই উচিত নয় দৈবকেই একান্ত ভাবে আশ্রয় করা, মানুষের উচিত বুদ্ধিপূর্বক পুরুষকারের একটা পথ খুঁজে বার করা।’ (ঐ ৫:১৩, ১৪) কিছু পরেই কিন্তু উল্টো কথা: ‘এই বিশ্বসংসারই দৈব দ্বারা নিয়ন্ত্রিত। জয়-পরাজয়ও। সব কিছুই যে দৈবনিয়ন্ত্রিত, এটা জেনে মানুষের দৈবের বিরুদ্ধে সংগ্রাম করা উচিত নয়।’ (ঐ ৬:৬:১০) বেশি ভারসাম্য আছে, অন্য একটি উক্তিতে, ‘মানুষের উচিত দৈব ও পুরুষকার উভয়কেই সম্মান করা। পুরুষকার বিনা সাফল্য আসবে কেমন করে? বিজ্ঞের উচিত যথোচিত উপায়ে প্রযত্ন করা, প্রযত্ন থাকলে সাফল্য আসবে, অন্যথা নয়।’(ওই ৭:১৮:৩৬-৩৭) ‘হে বেদ-বেদাঙ্গ পণ্ডিত (সুধী), এ সংসারে কেউ বলে, নিজের কর্ম দ্বারাই সিদ্ধি হয়, কেউ বলে, দৈব দ্বারাই, অন্যেরা বলে প্রকৃতি দ্বারাই— এ তিনটিই বেদে স্বীকৃত। মানুষ নিজের কর্মের কর্তা (কিন্তু) সে কর্ম দৈব দ্বারা (নির্দিষ্ট); মানুষের পূর্বকর্ম নিজেদেরই কৃত, প্রকৃতির করা।’ (ব্রহ্মবৈবর্ত পু. প্রকৃতি ৬০:২৫-২৪) স্পষ্টতই যদিও এ বাক্যটিতে তিনটি অংশকে ভাগ করা আছে— প্রকৃতি, পুরুষকার ও দৈব— তবু এ বিভাগটি দাঁড়ায়নি এবং বেদে এ সব কোনও কথাই নেই। অন্য দিকে কোনও স্পষ্ট সংজ্ঞা বিনা প্রকৃতিকে এনে জটিলতাকে জটিলতর করে তোলা হয়েছে। দার্শনিক ভাবে এটি একটি জগাখিচুড়ি। এই স্বভাব বা প্রকৃতি মানুষের স্বভাবেও প্রযুক্ত হতে পারে, বিশ্বব্রহ্মাণ্ডের স্বভাব অথবা কোনও এক ধরনের ভাগ্যের বিষয়ে অর্থাৎ ভাগ্যের স্বভাব অর্থে। কিন্তু স্বতন্ত্র ভাবে স্বভাব বা প্রকৃতিতে আনা হয়েছে তার যথার্থ কোনও সংজ্ঞানিরূপণ না করেই। এতে অনর্থ কেবল বেড়েই গেছে।
স্পষ্টই বোঝা যায় যে, সমাজে তিন ধরনের মূল্যবোধ ছিল: (১) পুরুষকারের ওপর নিঃশর্ত ভরসা, (২) নিয়তির ওপরে নিঃশর্ত ভরসা, (৩) এ উভয়ের সীমা সম্বন্ধে সচেতনতা অর্থাৎ একটি কোথায় শেষ হয়ে অন্যটির শুরু হয় সে সম্বন্ধে বোধ বা উভয়ের পারস্পরিক সম্পর্ক সম্বন্ধে অনির্দেশ্য সংশয়।
মৎস্যপুরাণ-এ ‘স্বভাব’-এর স্থানে ‘কাল’কে উপস্থাপিত করা হয়েছে। ‘তোমার পূর্বজন্মকৃত কর্মকেই নিয়তি বলে জেনো। এই কারণে প্রাজ্ঞেরা শৌর্যকেই শ্রেষ্ঠ জ্ঞান করেন। বিরুদ্ধ নিয়তিকেও সর্বদা সক্রিয় সদাচারী ব্যক্তিরা শৌর্য দিয়ে জয় করতে পারেন না। হে নরশ্রেষ্ঠ, যাদের অতীত কর্ম ধর্মসম্মত, (এ জন্মের) সৎকর্ম না থাকলেও (শুভ) কর্মফল তারা পায়। উদ্যোগী লোক কর্মের ফল লাভ করে; ‘তামস’ কর্ম, যা অন্ধকারময় ও নীচ, সে কর্মের ফলে লোকে বহু কষ্ট পায়। হে নরশ্রেষ্ঠ, কাঙ্ক্ষিত ফল পাওয়া যায় পুরুষকারের দ্বারা। শৌর্যহীন মানুষ শুধু ভাগ্যকেই জানে। মানুষের প্রয়াস, দৈবের আশীর্বাদে ফলধারণ করে ‘কাল’ এ। অতএব দৈব, পুরুষকার ও কাল এ তিনের সমন্বয়ে ফলোদ্গম হয়… সে কারণে, সে কারণে, প্রত্যেকের নিজের সমাজ নির্দিষ্ট অবস্থানে থেকে সর্বদা সচেষ্ট থাকা উচিত।’ এই যে ‘সমাজ নির্দিষ্ট’ অবস্থিতি এ হল বর্ণাশ্রমধর্ম। অর্থাৎ কোনও অবস্থাতেই বর্ণাশ্রমধর্মের সীমা লঙ্ঘন করা চলবে না। শাস্ত্রকারদের বিশেষ লক্ষ্য ছিল মানুষের যে শৌর্য, আত্মপ্রত্যয় সর্বদা প্রকাশ খোঁজে তা যেন কোনও মতেই ওই সমাজ নির্দিষ্ট সীমা লঙ্ঘন না করে; শম্বুক, একলব্য এঁরা নিষ্ঠুর মূল্যে এ সত্যটি জানিয়ে গেছেন। এ ভাবে চললে, শাস্ত্র বলে, এ জন্মে মানুষ ফল না পেলেও পরজন্মে পাবেই। পরজন্মটা দৃষ্টির অগোচরে, আপাতত এ জন্মে সমাজ তার পুরো আনুগত্য পাওয়ার ব্যবস্থাটা পাকা করে নিল। ‘অলস কখনও ঈপ্সিত বস্তু লাভ করে না, শুধু দৈবের ওপর নির্ভর করলেও করে না। যে অলস শুধু লক্ষ্মীকে আশ্রয় করে থাকে, তাকে ত্যাগ করে লক্ষ্মী উদ্যোগীর কাছে যায়। বিবেচনা করে পথের সন্ধান করা উচিত… অতএব সব সময়েই সক্রিয় ও উচ্চাশী হওয়া উচিত।’ (মৎস্যপুরাণ ২২০:২-১২)
ভগবদ্গীতা-য় কৃষ্ণ অর্জুনকে বলেন, ‘আমি জলের মধ্যে মিষ্টরস, আমি সূর্যচন্দ্রের জ্যোতি, সর্ববেদের ‘ওম’, পুরুষের পৌরুষ।’ (৩:৮) কৃষ্ণ স্বয়ং এখানে স্বীকার করেছেন যে, পুরুষের শ্রেষ্ঠ সত্তা তার পুরুষকার। এ সত্তা যদি প্রতি পদেই দৈবের দ্বারা প্রতিহত হয় তা হলে পুরুষের মর্যাদাহানি হয়, তার শ্রেষ্ঠ সত্তা অবমানিত হয়। কুরুক্ষেত্র যুদ্ধের প্রাক্কালে, যখন অর্জুন আসন্ন লোকক্ষয়ের সম্ভাবনায় নিরুদ্যম, তখন কৃষ্ণ বলেন, ‘ক্লীবত্ব পরিহার কর, অর্জুন তোমাকে ওটা মানায় না, ক্ষুদ্র হৃদয়দৌর্বল্য ত্যাগ করে ওঠ, অর্জুন।’ (২:৩) কৃষ্ণ ব্যাখ্যা করে অর্জুনকে বলেন, ‘ভগবান স্বয়ং সর্বজীবের অন্তরে অধিষ্ঠান করে যন্ত্রারোপিতবৎ তাদের চালনা করেন।’ (১৮:৬১) অর্জুনকে কৃষ্ণ বলেন, ‘ওঠ, যশোলাভ কর, শত্রু নিপাত করে সমৃদ্ধ রাজ্য ভোগ কর। এ সব সৈন্যকেই আমি পূর্বাহ্নেই নিহত করেছি; অর্জুন তুমি নিমিত্ত মাত্র হও।’ (১১:৩৩) এ শ্লোকের দ্বিতীয়ার্ধে কৃষ্ণের উৎসাহবাক্য নিরর্থক হয়ে পড়ে, কারণ কৃষ্ণ যদি আগেই সৈন্য নিধন করে থাকেন তো অর্জুন নিজ শৌর্যে কেমন করে যুদ্ধে যশোলাভ করবেন? গীতা-র মধ্যে এমন স্ববিরোধ বহুতর উক্তির কেন্দ্রে; এখানে স্পষ্ট বিরোধ, নিয়তি ও পুরুষকারের মধ্যে। কৃষ্ণ এখানে নিজেকে নিয়তির পূর্বনিরূপণের প্রতীক করে তুলেছেন।
কুন্তী যখন দেখেন তাঁর পুত্রেরা হতোদ্যম, হতাশ ও নিষ্ক্রিয় হয়ে পড়েছেন তখন তিনি তাঁদের বিদুলার পুত্র রাজা সঞ্জয়ের উপাখ্যান বলেন, যিনি পাণ্ডবদেরই মতো রাজ্যভ্রষ্ট হয়ে অবসন্ন অবস্থায় বিলাপ করেছিলেন। মাতা বিদুলা সঞ্জয়কে ভর্ৎসনা করে ক্ষত্রিয়োচিত আচরণে প্রেরণা দেন, যুক্তিহীন অবসান ও আত্মগ্লানি থেকে নিজেকে মুক্ত করতে বলেন। সঞ্জয় নিজের অসহায় অবস্থা, সৈন্য ও অস্ত্রের অভাব জানিয়ে প্রশ্ন করেন কেমন করে তিনি যুদ্ধ করবেন; বিদুলা সঞ্জয়কে লজ্জা দিয়ে বলেন, ‘তুষের আগুনের মতো ধিকিধিকি করে না জ্বলে, বৃহৎ কাঠের মশালের মতো একবার অন্তত জ্বলে ওঠ, এক মুহূর্তের জন্যও হলেও। তুমি তো প্রকৃতপক্ষে ক্ষত্রিয়ই, এ আচরণ কি ক্ষত্রিয়কে শোভা পায়? যা কিছু তোমার নেই, উঠে গিয়ে তা সংগ্রহ কর।’ শেষ পর্যন্ত সঞ্জয় লজ্জা পেয়ে অবসাদ ঝেড়ে ফেলে যা প্রয়োজন তা সংগ্রহ করে যুদ্ধ করেন এবং জয়ী হন। (৫:১৩১) এ কাহিনিতে দৈব ও পুরুষকারের দ্বন্দ্বেরই বিবরণ আছে; দৈবনির্ভর সঞ্জয়কে বিদুলা ভৎসনা ও উপদেশে আত্মপ্রত্যয়ী করে তোলেন, ফলে সে বিজয়ী হয়; দৈবের ওপরে পুরুষকারের প্রাধান্য প্রতিষ্ঠিত হয়।
জন্মস্বত্ত্বে ক্ষত্রিয় হলেও কর্ণ তাঁর জন্মবৃত্তান্ত জানতেন না। সারথি অধিরথের গৃহে লালিত হয়ে তিনি নিজেকে সূতপুত্র বলেই জানতেন। অন্যেরা যখন তাঁর হীন বংশ জন্ম নিয়ে বিদ্রূপ করে, তখন তিনি সেই বিখ্যাত উক্তিটি করেন— ‘সুতো বা সুতপুত্রো বা যো বা কো বা ভবাম্যহম। দৈবায়ত্তং কূলে জন্ম মদায়ত্তং তু পৌরুষম’— ‘সারথি বা সারথিপুত্র যে কেউই আমি হই না কেন, যে বংশে জন্মেছি সেটা ছিল দেবের হাতে, আমার হাতে আছে পৌরুষ’— এবং এখানে তিনি অপ্রতিদ্বন্দ্বী যোদ্ধা। পুরুষকারের যে গর্ব দুরূহ কার্য হাতে নেয় এবং সফলকাম হয়, তাই এখানে দেখছি। মহাভারতের যুদ্ধ এক অর্থে দৈব ও পুরুষকারের সংগ্রাম। যখনই পাণ্ডবরা অষ্টাদশ অক্ষৌহিণী সৈন্যের পরিবর্তে কৃষ্ণকে গ্রহণ করল, তখন যুদ্ধের ফলাফল তো স্থির হয়েই গেছে। গ্রিক ট্রাজেডির বীরদের মতো কৌরবরা তখন থেকেই দেবতার বিরুদ্ধে সংগ্রামে রত। আবার অন্য দিকে সংখ্যালঘু পাণ্ডবরা অষ্টাদশ অক্ষৌহিণী-সংবলিত রাজশক্তির বিরুদ্ধে; যুদ্ধে কৌরবরা অন্যায়কারী, অতএব শুধুমাত্র সংখ্যাগরিষ্ঠতা তাদের বাঁচাবে কি করে? তারা এক নিরাপরাধ রজস্বলা একবস্ত্রা নারীকে প্রকাশ্য রাজসভায় টেনে এনে বিবস্ত্রা করতে উদ্যত হয়েছিল বহু পুরুষের চোখের সামনে। তা ছাড়া কৃষ্ণ পাণ্ডবদের সখা এবং মহাভারত-এর প্রক্ষিপ্ত অংশে ‘কৃষ্ণস্তু ভগবান স্বয়ং’, এই কারণে কৌরবদের সত্যিই সাধ্য ছিল না যুদ্ধ জয় করার।
অতএব নিয়তি ও পুরুষকারের যে সংঘর্ষটি যোগবাশিষ্ঠ রামায়ণ-এ দীর্ঘায়ত ভাবে বিবৃত হয়েছে, এ গ্রন্থে সেটিই মুখ্য প্রতিপাদ্য মনে হয়। এই আর একটি চূড়ান্ত মিথ্যা কথা খেলা, যেমন লোকে বলে ‘কাল’ বা ‘দৈব’ ‘করে’ বা ‘খায়’ইত্যদি। (বৈরাজ্য ২৫:১) তৃতীয়টির বিভীষিকাপূর্ণ নাম ‘কৃতান্ত’, মদমত্ত কাপালিকের আকৃতিতে দৈব নেচে বলে এই পৃথিবীতে।’ (ঐ ২৫:৫) ‘এই আকৃতি-বিশিষ্ট কালের সামনে চিরন্তনী নারী নিয়তি নাচতে শুরু করে এবং তার হাবভাব ছলাকলার আর অন্ত নেই।’ (ঐ ২৫:১০) এ কথায় মধ্যে স্পষ্টতই স্বীকার করা হচ্ছে যে নিয়তির আচরণ দুর্নিরীক্ষ্য ও দুর্বোধ্য, কারণ চপলা লীলাময়ী নারীর মতো সে ক্ষণে ক্ষণে অভাবিত রূপে আত্মপ্রকাশ করে। কাজেই নিয়তির ব্যাপার যে-মানুষের বোধের অতীত, তার কাছে কোনও যুক্তিসঙ্গত প্রত্যাশা থাকলে তা যে ব্যর্থ হতে বাধ্য- এই কথাটাই বিশেষ জোরের সঙ্গে বলা হচ্ছে। ‘নিয়তি ও পুরুষকারের লড়াই হয় দুটি ভেড়ার মতো, সমান ও অসমান, নিজের বা অপরের, দুটির মধ্যে যেটি শক্তিমত্তর সেটিই জেতে।’ (মুমুক্ষু, ৫:১০)
যোগবাশিষ্ঠ রামায়ণ নিয়তিকে নৃত্যপরা রমণীর মতো দেখে, উপমানটি তাৎপর্যপূর্ণ : নৃত্যের অঙ্গভঙ্গি নির্ভর করে নৃত্যকল্পনার বৈশিষ্ট্যের উপরে। একটু দূর থেকে নর্তকীর অঙ্গভঙ্গি কী হতে চলেছে তা বোঝবার উপায় নেই। কিন্তু নিয়তিকে যখন আদিম নৃত্যবিলাসিনী রমণীরূপে দেখানো হয় তখনই তাকে আকর্ষণীয় করে তোলা হয়। অন্য একটি শ্লোকে দৈব জুগুপ্সা উৎপাদন করে— মদমত্ত কাপালিকরূপে দেখা দেয়; সেও নাচে, সুরার প্রভাবে। দুজনেই মানুষের প্রতি সম্পূর্ণ উদাসীন, মানুষ মূক, নিষ্ক্রিয় দর্শক; তারই ভাগ্য নিয়ে এ দুজন লীলানৃত্য করছে। দুজনেই নিজের নিজের নাচে মগ্ন এবং দর্শকদের সম্বন্ধে সম্পূর্ণ উদাসীন, যে দর্শকদের ভাগ্যই তাদের নৃত্যবস্তু। যোগবাশিষ্ঠের মতে মানুষ ও দৈবের এ-ই হল সম্পর্ক। অর্বাচীন এই গ্রন্থে বহু শতাব্দীর নিয়তিবাদের প্রতিবিম্ব; নর্তকীর লীলানাট্যকে নিষ্ক্রিয় মেনে নেওয়া এমনকী তাতে মুগ্ধ হওয়া, এই হল নিয়তিবাদের এক পরম জয়ের সাক্ষ্য। এটি কিন্তু মেনে নেওয়ার পক্ষে একটি অতি গুরুতর অবস্থান: মানুষের নিজের ক্রিয়াকাণ্ডও তার ইচ্ছাধীন নয়। কোনও পূর্বতন জন্মে সে কী করেছে, যার সাক্ষ্য নেই, প্রমাণ নেই— তার দ্বারাই নিয়ন্ত্রিত হচ্ছে তার জীবন। যুক্তির দিক থেকে মানুষের স্বাধীন ইচ্ছা এতে পুরোপুরি অস্বীকৃত, অতএব স্বাধীন পুরুষকারেরও নিয়তির কাছে এটি একটি নিঃশর্ত চূড়ান্ত আত্মসমর্পণ। মানুষ পুরুষোচিত ভাবে কর্ম করবে এমন উদ্যোগগুলিতে, যাতে তার প্রাক্তন পুরুষকার সমস্ত অমঙ্গলকে (কর্মফলকে) মুছে দিতে পারে। (ঐ ৫:১১) ‘ভাগ্যহতরা বলে, দৈব তাদের প্রেরণা দেয়, যারা দৈবকে চূড়ান্ত মনে করে লক্ষ্মী তাদের কাছ থেকে সরে আসেন।’ (ওই ৫:২০) ‘শ্রেষ্ঠ মানুষরা, দারিদ্রাহত, অভাব ও দুঃখে জর্জরিত হলেও ইন্দ্রের আসনও দখল করে পুরুষকার ও উদ্যম দিয়ে।’ (৫:২৭) ‘কাজেই যারা দেখে যা প্রত্যক্ষতই দৃশ্য, উপলব্ধ, শ্রুত ও কৃত, তবু ভাবে ‘এই সবই ভাগ্যের কীর্তি’, সেই হতভাগ্যরা সম্পূর্ণ বুদ্ধিহীন।’ (ঐ ৫:২৯)
লিয়হ ৎছু’র (খ্রিস্টীয় তৃতীয় শতক) রচিত একটি সংলাপ আছে— নিয়তি ও পুরুষকারের মধ্যে। যে মুহূর্তে দৈবকে সর্বশক্তিমান মনে হচ্ছে, তখন, সব ঘটনা তারই কর্তৃত্বাধীনে কিনা এই প্রশ্নের উত্তরে দৈব বলে, ‘যেহেতু আমার নামেই দৈব, আমি কেমন করে কিছু নিয়ন্ত্রণ করব… (সব কিছুই) স্বভাবতই আসে প্রকৃতি থেকে। সে সম্বন্ধে আমি জানব কী করে।’ (এ ব্লাউন্ট ও সঁশে, ১৯৭৭, পৃ. ২৯৪) দৈবের শক্তির সীমা এই যে সংশয়বাদ, এতে মানুষের মনে একটা স্বাস্থ্যকর আত্মপ্রত্যয় জন্মায়। এই চিনা গ্রন্থে ভারতীয় পুরাণগুলির মতো দৈব দাবি করে না যে, সে সর্বশক্তিমান, বরং বলে সব কিছু স্বভাবতই আসে প্রকৃতি থেকে। অর্থাৎ যে প্রকৃতি নিজেও বহু ক্ষেত্রে দুয়ে আচরণ করে, সে-ই মানুষের জীবনের ঘটনাবলি নিয়ন্ত্রণ করে এবং স্বয়ং দৈব সে সম্বন্ধে কিছু জানে না। এই দৈব নিজেই সমস্ত দায়িত্ব প্রকৃতির ওপরে সমর্পণ করে, যে প্রকৃতির আর একটি ভারতীয় নাম ‘স্বভাব’। প্রকৃতির গতিবিধি’র অধিকাংশই মানুষের কাছে অজ্ঞাত, কিন্তু ‘লিয়েহ ছু’র দৈব প্রকৃতির সেই অজ্ঞাত অঞ্চলের কোনও কিছু নিয়ন্ত্রণ করারও দাবি করে না। এখানে ভারতবর্ষের তুলনায় পুরুষকারের স্বাধীন আচরণের অবকাশ অনেক বেশি। দৈবের ভূমিকা খর্ব করে তাকে প্রকৃতির অধীন করে প্রসারিত দেখিয়ে ইনি পুরুষকারের ক্ষেত্র অনেক বেশি অবাধ করে দিয়েছেন
প্রাচীন গ্রিক অতিকথায় দেবী তুখের নির্দিষ্ট স্থান আছে; দেবতা এবং মানুষের, পুরুষকারের ও দক্ষতার স্বতন্ত্র স্থান আছে। ‘তুখের সঙ্গে প্রতি তুলনা সচেতন উদ্দেশ্যনিষ্ঠপুরুষকারের সঙ্গে, যার ওপরে তুখের বিস্তৃত অধিকার আছে, কারণ তিনি ঈশ্বরের এক শক্তিমতী সচিব। তৃতীয় স্থানে, ঈশ্বর ও নিয়তির পরে আসে মানুষের নিজের কর্মকুশলতা।’ (চিত্তফফারি, ১৯৩৫, পৃ. ৪২) কাজেই আমরা সার্বভৌম শক্তিত্রয়ের সেই পরিপাটি ছকটি পাচ্ছি: স্বাধীন ইচ্ছা/ঈশ্বর (বা দেবতারা)/প্রকৃতি; তুখে (দৈব বা নিয়তি); পুরুষকার (=স্বাধীন ইচ্ছা)। কোনও কোনও ধর্মীয় বা দার্শনিক প্রস্থানে প্রথম দুটি— প্রকৃতি ও দৈব, অপৃথকীকৃত থাকে, কিন্তু স্বাধীন ইচ্ছা ও দৈব সকল প্রস্থানেই স্বীকৃত।
উইলসন দেখাচ্ছেন, ‘(যে যুক্তির) বলে যুক্তিগত অসংগতি মিলিয়ে দেওয়া হয়, তা হল অ্যারিস্টটলের দৈব সম্বন্ধে সংজ্ঞাটি, (সেটি) এমন একটি হেতু যা মনুষ্য বুদ্ধির কাছে স্পষ্ট নয়…. সেনেকা তাঁর নৈতিক বিধানে ভাগ্যকে একটি সুনির্দিষ্ট স্থান দিয়েছেন। মানুষকে শক্তি ও সাহস দেওয়ার ব্যাপারে এর প্রয়োজন ছিল। তিনি আমাদের বলেন যে, মানুষের মনকে আঘাত করবার কোনও শক্তি ঈশ্বর ভাগ্যকে দেননি। অতএব আমাদের উচিত নিজেদেরকে তার দাসে পরিণত করার চেয়ে সেই শক্তিকে তাচ্ছিল্য করা। ভাগ্য এমন একটি শক্তি যার বিরুদ্ধে যাওয়া আমাদের উচিত, যাতে তার দ্বারা আমরা দৃঢ়তর হতে পারি।’ (১৯৮৩, পৃ. ৫০)
অজেয় শত্রুই হোক, অথবা এমন শত্রুই হোক, যাকে সংগ্রামে চূর্ণ করতে হবে, অধিকাংশ ধর্মীয় বা দার্শনিক চিন্তাপ্রস্থানই, দৈবের অস্তিত্ব মেনেছে। একমাত্র ব্যতিক্রম কট্টর একেশ্বরবাদী কিছু ধর্ম যা দৈবের কোনও স্থান স্বীকার করেনি। খ্রিস্টধর্মে একটি নিরন্তর সংগ্রাম আছে শয়তান ও ঈশ্বরের মধ্যে। প্রান্তরে শয়তান কর্তৃক যিশুর পরীক্ষা মানুষের জীবনে নিত্য ঘটমান এই সংগ্রামের প্রতীক; মানুষ বিলাসে মগ্ন হওয়ার সম্ভাবনা ও আত্মপ্রচারের সম্ভাবনার সম্মুখীন হয়, তারই সঙ্গে আত্মনিগ্রহ ও সৎপথে চলার সম্ভাবনারও সম্মুখীন হয়। বৌদ্ধধর্মে বুদ্ধকে মার ও তার কন্যারা পরীক্ষা করে; বুদ্ধ নিজ অবস্থানে স্থির থেকে জয়লাভ করেন; এ সংগ্রাম ও জয় প্রতীকী, প্রত্যেক মানুষের জীবনে এই পরীক্ষা সতত বিদ্যমান। বুদ্ধ পথ দেখিয়েছেন কী করে এ পরীক্ষায় উত্তীর্ণ হওয়া যায়। জোরাষ্ট্রীয় ধর্মে আহুর মাজদা পুণ্যশক্তির প্রতীক, অংগ্ৰ মৈন্যু পাপশক্তির। মানুষের নৈতিক কর্তব্য হল, পুণ্যের পক্ষবর্তী হয়ে পাপশক্তিকে জয় করা। শুচি করে জিনের আত্মিক শক্তি বৃদ্ধি করা।
সবচেয়ে প্রয়োজনীয় তথ্য হল, নৈতিক নির্বাচনের স্বাধীনতা। প্রাচীন গ্রিসে দৈবের নানা নাম ও গুণ ছিল; এদের অপরদিকে ছিল দেবমণ্ডলীর অন্য দেবতারা। যদিও ধর্মতত্ত্ব স্পষ্ট করে কখনও মানুষের স্বাধীন ইচ্ছা বা পুরুষকারের কথা বলেনি তবু গ্রিক ট্রাজেডিগুলিতে পুরুষকারকে খুবই স্পষ্ট করেই চিত্রিত করা হয়েছে। এ সব নাটকে মানুষের স্বাধীন সিদ্ধান্ত সম্বন্ধে দেবতাদের রায়ও পূর্বনিরূপিত (লক্ষণীয় ঐদিপুস রেক্স, ঐদিপুস এট কলোনস, আলকেস্টিস, আন্তিগোনে, আগামেমনন নাটকত্রয়, ইত্যাদি)। তবুও অধিকাংশ নাটকেই নায়ক বা নায়িকার সামনে একটি চূড়ান্ত গুরুত্বপূর্ণ নৈতিক নির্বাচনের সময় আসে, যার ওপরে নির্ভর করে তার ভবিষ্যৎ সুখ-দুঃখ। ভারতবর্ষে এই নৈতিক সিদ্ধান্ত নেওয়ার ব্যাপারটি মহাকাব্যের সময় থেকে বোঝা যায়। মৃত্যু, কাল, অন্তক, নিয়তি ও দৈব, এই সব দেবতা বা দিব্যশক্তির সামনে দাঁড়িয়ে মানুষের দুটি মাত্র বিকল্প ছিল, নির্লিপ্ত ভাবে হাল ছেড়ে দেওয়া অথবা পুরুষকারের জোরে নিয়তির সম্মুখীন হয়ে সংগ্রাম করা। অন্য ভাষায় বলতে গেলে, সে নিষ্ক্রিয় থেকে ঘটনাকে তার ওপর দিয়ে ঘটতে দিতে পারত, অথবা সক্রিয় ভাবে সংগ্রাম করে মনুষ্যত্বের গৌরব অক্ষুণ্ণ রাখতে পারত, পরাজয় নিশ্চিত জেনেও।
ইরাণীয় এপিস্ল অব টনসার-এ (খ্রিস্টীয় ষষ্ঠ শতকের) যারা একান্ত ভাবে নিয়তিতে বিশ্বাসী তাদের এবং যারা পুরুষকারে একান্ত ভাবে বিশ্বাসী তাদেরও ধিক্কার দেওয়া আছে। এ ভাবে তারা পুরুষকারকে সমর্থন করেও তার ওপরে নিয়তির প্রভাব স্বীকার করেছে। ভারতবর্ষে আমরা দেখেছি, দুটি সমান শক্তিশালী ধারা আছে: (১) নিয়তিবাদী, যা নিয়তির চূড়ান্ত আধিপত্য স্বীকার করে, এবং (২) পুরুষকারে বিশ্বাসী, যারা পুরুষকারের প্রাধান্য স্বীকার করে। কিন্তু শাস্ত্রের অনুজ্ঞা, উপদেশ ও আখ্যানমূলক সমর্থন সংখ্যায় ও পরিমাণে অনেক বেশি হলেও পুরুষকার-সমর্থকরা সরাসরি নিয়তিবাদের বিরোধিতা করে না। সম্ভবত, আড়াই হাজার বছরের ধর্মীয় পরিমণ্ডলে নিয়তিবাদ এত ওতপ্রোত ভাবে অনুপ্রবিষ্ট যে, সেজাসুজি তার বিরুদ্ধে কিছু বলা সমাজে নিরাপদ ছিল না। জন্মান্তরবাদের অসংখ্য কাহিনিতে প্রতিপাদন করা হয়েছে, নিয়তি কী ভাবে মানুষের জন্ম ও জন্মান্তর নিয়ন্ত্রণ করে, এবং মানুষ যাই করুক না কেন নিয়তির সিদ্ধান্ত পরিবর্তন করতে পারে না। অনেক কাহিনিই তত্ত্বগত ভাবে অপরিণত, কোনও নৈতিক গুরুত্ব তাতে আরোপ করা যায় না। (ইন্দ্র গৌতমের বেশে অহল্যাকে ভোগ করলেন, বা নারায়ণ শঙ্খচূড়ের বেশে তুলসীকে; উভয়ত্রই স্বামীর বেশ ধরে প্রতারণা, ফলে পাঠকের নৈতিক বোধ কোনও ভাবে প্রভাবিত হয় না। কিন্তু রাবণ, কর্ণ, বিশ্বামিত্র যখন সামাজিক মূল্যবোধের বিরুদ্ধে প্রতিস্পর্ধা জানায়, ধর্মীয় ঐতিহ্যকে অস্বীকার করে, নিজেদের শৌর্য ও মনুষ্যত্বের মর্যাদাকে প্রতিষ্ঠিত করার জন্যে, তখন তারা সমাজে একটা প্রতীক হয়ে যায়। দুর্ভাগ্যের বিষয়, এ রকম অধিকাংশ চরিত্রই প্রতিনায়ক এবং এরা নৈতিক ভাবে উচ্চমার্গে আরোহণ করতে পারে না, কিন্তু এদের নৈতিক সংগ্রাম ও সামাজিক প্রতিবাদ দুই-ই তাৎপর্য বহন করে।
কখনও কোনও নায়ক নিয়তির বিরুদ্ধে গিয়ে যে জয়যুক্ত হয় না, তার কারণ, মহাকাব্য ও পুরাণের রচয়িতারা নিয়তিবাদকে প্রতিষ্ঠাই করতে চেয়েছেন এবং প্রতিবাদকে চাপা দেওয়ারই চেষ্টা করেছেন। শাস্ত্রকার ও পুরোহিতরা ক্রমান্বয়ে এমন বহু ধর্মীয়, ক্রিয়াকলাপ উদ্ভাবন করছিল, যা আপাত ভাবে মানুষের নিয়তি নির্দিষ্ট ভবিষ্যৎকে তার অনুকূলে এনে দিতে পারে। (পূর্ববর্তী দুটি অধ্যায় দ্রষ্টব্য) ফলে নিয়তিবাদকে শাস্ত্র ও সাহিত্য দৃঢ়তর ভাবে প্রতিষ্ঠা করছিল। স্বভাবতই সমর্থন করেও ধীরে ধীরে অসংখ্য গ্রন্থাংশে পুরুষকারের ব্যর্থতা সম্বন্ধে মন্তব্য করা হয়েছে: ‘দৈবই চরম, পুরুষকার ব্যর্থ।’ কখনও কখনও মহাকাব্যের নায়ককে দুটি নৈতিক বিকল্পের মধ্যে নির্বাচন করতে হয়েছে; রাম দশরথের আজ্ঞা লঙ্ঘন করতে পারতেন, এমনকী ভরতের নির্বন্ধ্যাতিশয্যে অযোধ্যায় ফিরে সিংহাসন গ্রহণ করতে পারতেন। যে কোনও একটি করলে নৈতিক আদর্শ থেকে ভ্রষ্ট হতেন। তবে সেই রামই আড়াল থেকে বালীবধ করবার মতো কাপুরুষোচিত কাজ করেছেন, শুধুমাত্র সীতাকে ফিরে পাওয়ার জন্যে, সুগ্রীবের সখ্য তাঁর প্রয়োজন ছিল বলে, অর্থাৎ স্বার্থপ্রাণোদিত হয়ে। তার পর সম্পূর্ণ নির্দোষ সীতাকে নিরপরাধ জেনেও বারবার প্রত্যাখ্যান করা, নির্বাসন দেওয়া— এগুলিও বিরোচিত কাজ নয়। যুদ্ধটাও সীতার জন্যে নয়, তিনি বলেন, ইক্ষাকু কুলের মর্যাদা রক্ষার জন্যে। শম্বুক বধও এক দিকে যেমন শাস্ত্রনির্দিষ্ট অন্য দিকে তেমনই অন্য শাস্ত্রের মানদণ্ডে গর্হিত; কাজেই এটি না করার বিকল্পও তাঁর ছিল। লঙ্কায় ভিত্তিহীন সন্দেহের বশে এবং অযোধ্যায় প্রজাদের মিথ্যা সন্দেহে সীতা পরিত্যাগের দুষ্কর্মটি রাম অনায়াসে পরিত্যাগ করতে পারতেন শাস্ত্র নির্দেশেই: শাস্ত্র বলে অবহৃতা ও ধর্ষিতা স্ত্রী, যে গৃহত্যাগ করেছে এমনকী তাকেও এক মাস পরে পুনরায় গ্রহণ করা বিধেয়। (বশিষ্ঠ ধর্মসূত্র ২১:৮-১০) স্ত্রীপরিত্যাগী দত্তযোগী, এ কথাও শাস্ত্রে আছে। এ কথা সত্য যে, নারীবিদ্বেষী শাস্ত্রকাররা অন্য রকম নির্দেশও প্রচুর দিয়েছেন এবং সেগুলি সংখ্যায় অধিক। কিন্তু রাম ইচ্ছা করলে শাস্ত্রের বলে সীতাকে পরিত্যাগ নাও করতে পারতেন। চন্দ্রের জন্য গৃহত্যাগিনী তারা; চন্দ্রের ঔরসে বুধের জন্ম হওয়ার পরেও তো বৃহস্পতি তাঁর স্ত্রীরূপে তারাকে গ্রহণ করেছিলেন। নৈতিক দ্বন্দ্বে মানুষ সচরাচর যে শাস্ত্রের সঙ্গে নিজের অভিপ্রায় মেলে সেটিই গ্রহণ করে। শাস্ত্রকার ও ব্রাহ্মণদের সুদৃষ্টিতে থাকবার জন্য, প্রজাদের কাছে আদর্শ রাজা বলে স্বীকৃত হওয়ার জন্যে, বর্ণবিভক্ত সমাজে বর্ণধর্মরক্ষাকারী আখ্যা পাওয়ার জন্য রাম স্ত্রীত্যাগ ও শূদ্র তপস্বীর প্রাণ হরণ করেন। নৈতিক বিকল্পগুলি স্পষ্টই ছিল; অন্য রকম আচরণও করতে পারতেন কিন্তু মহাকাব্য তাঁর এই নিন্দনীয় আচরণেই প্ৰশংসা করেছে, জাতিবিভক্ত পুরুষশাসিত সমাজে এই রকম মূল্যবোধই অপেক্ষিত।
নৈতিক নির্বাচনের স্বাতন্ত্র্য সর্বদাই ছিল; নায়ক কখনওই ওই আচরণ করতে বাধ্য ছিলেন না। যুধিষ্ঠিরও পাশা না খেলতে পারতেন, স্ত্রীকে ভাইদের ও সম্পত্তি পণ না রাখতে পারতেন। অন্যায় বিকল্পগুলি নির্বাচন করবার পরও রক্তক্ষয়ী, লোকক্ষয়ী যুদ্ধ না করতে পারতেন, যেহেতু প্রাথমিক জুয়া খেলার অপরাধ তাঁর ছিল। কৃষ্ণের পরামর্শে দ্রোণের কাছে মিথ্যা কথা না বলতে পারতেন, তাতে দ্রোণের মৃত্যু হত না, পরোক্ষে এ মৃত্যুর দায় তো তাঁরই। যুদ্ধের পরে গান্ধারীর কাছে নিজের অপরাধ স্বীকার করেছিলেন তিনি। এই নায়কটির বিবেক দ্বিধাখণ্ডিত, ইনি ভিন্ন ভিন্ন পরিস্থতিতে ভিন্ন ধরনের নৈতিক বিকল্প নির্বাচন করতেন। এতে মহাকাব্যটি অনেক সমৃদ্ধ হয়েছে, মানুষ হিসেবে যুধিষ্ঠির অনেক বেশি বিশ্বাসনীয় হয়েছেন; কিন্তু এ সব থেকে দ্বিধাহীন ভাবে বুঝতে পারি যে, গুরুত্বপূর্ণ পরিস্থিতিতে নৈতিক বিকল্প ছিল, দৈব হাত ধরে কাউকে কখনও অন্যায় করতে বাধ্য করেনি।
মহাকাব্যের চরিত্রগুলি, বিশেষত নায়ক এবং প্রতিনায়ক অন্ধ যুক্তিহীন নিয়তির হাতে ক্রীড়নকমাত্রই ছিলেন না। এঁদের মধ্যে অবশ্য ধৃতরাষ্ট্রও আছেন, যাঁর নৈতিক অন্ধতারই প্রতীক দৈহিক অন্ধতা। পদেপদে গান্ধারী, বিদুর ও সঞ্জয় তাঁর বিবেকের ভূমিকায় থেকে তাঁর নীতিবোধকে জাগরিত করে তাঁর দায়িত্ব সম্পর্কে অবহিত করে দিয়েছেন। কিন্তু প্রতিবার নৈতিক দায়িত্বের সামনে এসে তিনি অন্যায় পথই বেছে নিয়েছেন; এবং এতে নিয়তির কোনও ভূমিকাই ছিল না। মহাকাব্যোত্তর পৌরাণিক সাহিত্যে বহু উপাখ্যান উদ্ভাবিত হয়েছে, উপদেশ অনুপ্রবিষ্ট হয়েছে, নিয়তির সার্বভৌমত্ব দেখবার জন্যে। এ যেন কাঁচা বিদ্যুতের তারের পরিসরে চলাফেরা করা, সামান্যতম অনবধানতাতেই মৃত্যু অবধারিত। তবু কিছু লোক প্রতিবাদ করে এবং চড়া দাম দেয়। জন্মান্তর ও কর্মবাদের সমন্বয়ে যে ছকটি নির্মিত হয়েছিল, তাতে মানুষের স্বাধীন ইচ্ছারও ব্যাখ্যা হয় যে সেটা নিয়তি নির্দিষ্ট সিদ্ধান্তই, অথবা সত্যকার কোনও প্রতিবাদ দেখা দিলে তার মূল্য জন্মে জন্মান্তরে শোধ করতে হয়।
বেদের ব্রাহ্মণ্যসাহিত্য থেকেও দেখা গেছে বহুবার অসুররা ন্যায় পথে থাকলেও দেবতারা তাদের সঙ্গে প্রতারণা করেন, শুধু তারা অসুর বলেই। এখানে দেবতাদের সঙ্গে নৈতিকতার কিছুমাত্র যোগ নেই। এমন বহু কাহিনি বৈদিক সাহিত্য থেকে পরবর্তী মহাকাব্য পুরাণে ও আছে যেখানে দেবতারা ইষ্টসিদ্ধির জন্য অম্লানবদনে মিথ্যাচরণ ও প্রবঞ্চনা করেছেন; দেবতাদের হাতে অসুরার বারবার অহেতুক নির্যাতন ভোগ করেছেন। এখন এই পরাজয়ে প্রবঞ্চনার জন্যে নিয়তিকে দায়ী করলে পুরুষকারের মূল্য থাকে না, শুধু দেবতাদের নৈতিক দায়িত্ব থেকে অন্যায় ভাবে অব্যাহতি দেওয়া হয়। এই ভাবে উপাখ্যানের মধ্য দিয়ে পুরুষকার এবং মানুষের প্রযত্ন নিয়তির অধস্তন স্থান পায়। এমন অসংখ্য কাহিনি থাকলে সেগুলি কল্পিত উপাখ্যান হলেও, ক্রমে শুধুমাত্র সংখ্যাধিক্যের জন্যে তাদের একটা ওজন গড়ে ওঠে এবং তার দ্বারা ধীরে ধীরে কল্পিত প্রামাণ্যতা আরোপ করা হয় নিয়তিবাদে; মানুষ পুরুষকারে বিশ্বাস হারায়।
যুক্তিপরম্পরাক্রমে পুরুষকারে বিশ্বাস নষ্ট হওয়ার থেকে অনিবার্য ভাবেই আসে নিয়তির কাছে নিশ্চেষ্ট আত্মসমর্পণ। এ থেকে আসে জীবনবিমুখতা। মস্করী গোশালের নেতৃত্বে আজীবিকরা এ তত্ত্বের চরমপ্রান্তে পৌঁছেছিলেন। তাঁরা প্রচার করতেন, পুরুষকারের একান্ত নিষ্ফলতা এবং নিয়তিবাদের সার্বভৌমতা। গোশালের ভক্তরা ইতস্তত বিক্ষিপ্ত ভাবে ছিলেন এক সহস্রাব্দেরও বেশি; কিন্তু তার চেয়েও বিস্ময়ের কথা এই যে, এ-মত একদা লুপ্ত হয়ে গেল। তিনটি কারণে:
(১) এর মতাদর্শগত বহু উপাদান ব্রাহ্মণ্যধর্ম আত্মসাৎ করে নিল;
(২) এদের মত ৬৪০০০ জন্মের পর মানুষ আপনা থেকেই মোক্ষলাভ করবে, এই বিপুলসংখ্যা মুক্তিকে বোধের অতীত কালে ঠেলে সরিয়ে দেয়; সেটা কতকটা গ্রহণ করে জৈনধর্ম, যাতে কর্মবাদ ও জন্মান্তরবাদ একটু ভিন্নরূপে আছে, কিন্তু নিয়তির কাছে নিঃশর্ত আত্মসর্পণ নেই; বরং নিয়তির ভূমিকা সেখানে একান্তই গৌণ;
(৩) নিয়তির কাছে বুদ্ধি যুক্তি সব সমর্পণ করার মধ্যে মনুষ্যত্বের একটা অপমান আছে। মানবিক মর্যাদাবোধই প্রতিবাদ করেছিল মানুষের নিশ্চেষ্ট সত্তার বিরুদ্ধে; নিয়তি ঘটনা ঘটাবে, আর মানুষের কাজের ওপরে মানুষের কোনও ভূমিকা থাকবে না— এটা মানবিক গর্বকে আঘাত করে। স্বাধীন ইচ্ছা বিসর্জন দেওয়ার চেয়ে একটা কর্মপন্থা বেছে নিয়ে সে অনুসারে কাজ করার মধ্যে মানবিক মর্যাদা অক্ষুণ্ণ থাকে। যদি কর্মের অন্তে বিফলতা আসে বা নিশ্চিত পরাজয় বা মৃত্যু আসে, তা হলেও পরিশেষে শতাব্দীর পর শতাব্দীর যে ইতিহাস মানুষ দেখেছে তাতে এটা স্পষ্ট যে, ব্যর্থতাই পুরুষকারের নিশ্চিত পরিণাম নয়, মানুষের বহু প্রচেষ্টা জয়যুক্তও হয়েছে।
মানুষের জ্ঞানের জগৎ যত প্রসারিত হয়েছে, প্রকৃতির ওপরে তার অধিকার যত বেড়েছে, ততই নিয়তি, যদৃচ্ছা বা ভাগ্যের স্বেচ্ছাচারিতা, অন্তত কতক অঞ্চলে ও কতকাংশে কমেছে। কাজেই ইতিহাসই পুরুষকারকে সক্রিয় হওয়ার প্রেরণা দিয়েছে। তা ছাড়া মানুষ ধীরে ধীরে উপলব্ধি করেছে যে, নিয়তিবাদকে প্রতিষ্ঠা করা হল শাস্ত্রকার ও সমাজপতিদের একটি কায়েমি স্বার্থ; একে মানলে মনুষ্যত্বের অমর্যাদা হয়।
ধীরে ধীরে, কিন্তু নিশ্চিত ভাবেই মানুষ বুঝতে শিখেছে যে, কিছু ঘটনা আকস্মিক, যেমন ভূমিকম্প, খরা, বন্যা, মহামারী, পথে বা জলে দুর্ঘটনা, ব্যাধি, জন্মাগত শারীরিক বিকার, অকালমৃত্যু। এ সবের ওপরে মানুষের সত্যিই বিশেষ কোনও নিয়ন্ত্রণ নেই। বিজ্ঞানের এই প্রভূত উন্নতির যুগে মানুষকে যত সামাজিক অন্যায়ের সম্মুখীন হতে হচ্ছে তার কারণ বিজ্ঞানের অপপ্রয়োগ। স্বার্থসন্ধানী রাষ্ট্রনেতারা বিজ্ঞানকে ব্যবহার করছে তাদের ইষ্টসিদ্ধির জন্য, রোগের চিকিৎসা যতটা প্রয়োজন ততটা উদ্ভাবিত হচ্ছে না, লাভের লোভে, দারিদ্র দূর করা যাচ্ছে না, এবং এটা ঘটছে নেতাদের স্বার্থবুদ্ধির জন্য, যার ওপরে এখন সাধারণ মানুষের কোনও হাত নেই। এমন কোনও রাষ্ট্রব্যবস্থা এখনও কার্যকরী হল না, যার লক্ষ্য সাধারণ মানুষের সুখসমৃদ্ধি, স্বাস্থ্য, শিক্ষা, অবকাশ ও আরাম। তবু মানুষের সমবেত চেষ্টা থাকবেই রাষ্ট্র নেতাদের স্বার্থবুদ্ধির স্বরূপ উদ্ঘাটন করে সেই বিপ্লব আনার, যার ফল স্থায়ী ভাবে বহুজনের সুখে ও হিতে নিয়োজিত হবে।
এই বিজ্ঞানের দ্বারাই তো কত রোগ নির্মূল হয়েছে, কত মঙ্গলকর আবিষ্কার হয়েছে, মানুষের পরমায়ু বেড়েছে। এ সবে মানুষের আত্মপ্রত্যয় বেড়েছে। সে আজ তাই অন্ধ ভাবে নিয়তির কাছে আত্মসমর্পণ করতে সম্মত নয়। যদিও সে জানে, আকস্মিক ঘটনা ও দুর্ঘটনাকে বিজ্ঞান রোধ করতে পারবে না; কিন্তু এগুলিকে সে আকস্মিক দুর্ঘটনাই বলবে, নিয়তি বলবে না।
ঋতুপঞ্জির আবিষ্কার ও মৌসুমি বায়ুর গতিপথ আবিষ্কার বহু নৌকাডুবি বাঁচিয়েছে। তেমনই প্রকৃতি ও তার আচরণ সম্বন্ধে জ্ঞান মানুষকে অনেক প্রাকৃতিক দুর্যোগ সম্বন্ধে পূর্বাহ্নে অবহিত করে বাঁচিয়ে দিয়েছে। ক্রমে মানুষ যখন আইন উদ্ভাবন করেছে তখন সমাজের লোকেরা নিজেদের সামাজিক, অর্থনৈতিক ও রাজনৈতিক অধিকার, দাবি ও দায়িত্ব সম্বন্ধে সচেতন হয়েছে। এতে রাষ্ট্রপতিদের অহেতুক অত্যাচারের বিরুদ্ধে কিছু পরিমাণে নিরাপত্তা বেড়েছে। ক্রীতদাস, নারী, নিম্নবর্গের মানুষের অধিকার আইনে স্বীকৃত হয়েছে, যদিও সমাজ বহুলাংশে এ সব অধিকারকে কার্যকরী করা সম্বন্ধে উদাসীন।
সামন্ত্রতন্ত্র যখন কৌটিল্যের অর্থশাস্ত্র, মনুসংহিতা ও কুড়িটি ধর্মশাস্ত্র এবং পরবর্তী কালে অগণ্য স্মৃতি ও নিবন্ধসাহিত্যের মধ্যে দিয়ে ধীরে ধীরে একটি আইনের ছক নির্মাণ করল— রাজনীতি, অর্থনীতি ও দণ্ডনীতির কাঠামোয় তখন এ ছক মানুষের জীবনের সমস্তটার ওপরে এমন এক সার্বিক নিয়ন্ত্রণ প্রবর্তন করল যার থেকে কোনও পরিত্রাণ নেই। সাধারণ মানুষের জীবনে আইন আজ দুর্জয় অমোঘ নিয়তির চেহারাতেই দেখা দিয়েছে। যারা নিম্নবর্গে জন্মেছে অস্বাস্থ্য, দারিদ্র, অশিক্ষার গ্লানিময় পরিবেশে যাদের জীবননির্বাহ করতে হয়— এবং এরাই এ দেশে অধিকাংশ, এদের আত্মন্নোতির আশ্বাস আইনের শাসনে এখনও পর্যন্ত নেই। আইন নিরপরাধকে পুরস্কৃত করে না, অপরাধীকে শাস্তি দেয় পদে পদে। নিম্নবর্গের মানুষ ধর্মশাস্ত্র স্মৃতিশাস্ত্রে অবজ্ঞাত; পরবর্তী কালের আইনে আক্ষরিক অর্থে সকলের সমতা থাকলেও প্রয়োগের যন্ত্রটি যেহেতু উচ্চশ্রেণির হাতে তাই সাধারণ মানুষের পক্ষে সুবিচার পাওয়ার আশা পদে পদে প্রতিহত হয়। জন্মান্তরবাদ তাকে ভবিষ্যৎ উন্নতির যে স্বপ্ন— ভ্রান্ত স্বপ্নই— দেখার অধিকার দিয়েছিল, নির্ব্যক্তিক কঠোর অমোঘ আইন তার সে স্বপ্ন কেড়ে নিয়ে যা দিল তা বাস্তবে তাকে ঠেলে দিল অপ্রতিকার্য এক দুঃস্বপ্নের জীবনে। এ হল আধুনিক যুগে নিয়তির অন্য এক রূপ। জন্মান্তরবাদ আপাত-নমনীয়, আইন স্বরাট, কঠিন, একনায়ক।
রাষ্ট্রশক্তি যতক্ষণ শ্রেণিশাসনের দ্বারা ব্যবহৃত হচ্ছে ততক্ষণ সাধারণ মানুষের সামনে তা আইন, সম্পূর্ণ নির্ব্যক্তিক এক শাসনশক্তি, যার থেকে নিস্তার পাওয়ার কোনও আশা নেই। এতে অপরাধী শাস্তি পেলেও অপরাধ প্রবণতার পরিবেশে সে অসংখ্য মানুষ বাস করে তাদের পক্ষে এটা নিয়তির মতোই অমোঘ এক সন্ত্রাস।
বর্তমান ভারতবর্ষে নিয়তির নবতম প্রকাশ ঘটেছে বহুজাতিক সংস্থাগুলির গণমাধ্যমের সাহায্যে মানুষের জীবনকে ভোগ্যপণ্যকেন্দ্রিক করে তোলবার বিপুল আয়োজন। সাধারণ মধ্য ও নিম্নবিত্ত মানুষ, সংখ্যায় যারা দেশের ধনীদের তুলনায় বহুগুণ বেশি, তাদের এটা এমন এক অবাস্তব স্বপ্নলোকের সন্ধান দিচ্ছে যেখানে মানুষ নিমেষে সব কামনা পূরণ করতে পারে, জরা, অক্ষমতাকে তাকে স্পর্শ করতে পারে না। প্রতি মুহূর্তে দূরদর্শন, সংবাদমাধ্যম ও বিজ্ঞাপন তাকে নতুন নতুন বস্তু, ভোগ, সুখ, বিলাস কামনা করতে শেখাচ্ছে, শুধু নিজের এবং নিকটতম বৃত্তে। যারা তাদের ভোগলোলুপতার ইন্ধন জোগাচ্ছে, তারা পরার্থপরতাকে মূর্খতায় পরিণত করে তুলেছে। মুশকিল হল, তিলে তিলে কামনাগুলো স্পষ্ট হয়ে উঠছে। কিন্তু আয়ত্তের সম্পূর্ণ বাইরেই থেকে যাচ্ছে শতকরা পঁচানব্বইটি মানুষের গণমাধ্যম এও শেখাচ্ছে যে, এ সবই স্বল্পকালে আয়ত্ত করা সম্ভব, সশস্ত্র দুর্বৃত্তের যথেচ্ছ সন্ত্রাসের প্রয়োগে। ফলে সাধারণ মানুষকে অচরিতার্থ কামনার নরকে ঠেলে দিয়ে এই দুষ্টচক্র অমোঘ এক নিয়তির রূপেই দেখা দিচ্ছে।
নবতম নিয়তির এ সব দুর্জয় শক্তিশালী প্রকাশগুলিকে রোধ করা আপাত ভাবে অসাধ্য হলেও যেহেতু ওই জয়েই মানুষের অন্তরাত্মার শক্তির শেষ পরিচয়ের স্পর্ধিত আহ্বান আছে, তাই সকলে সর্বশক্তি সংহত করে এর প্রতিরোধে এক দিন এ নিয়তির সঙ্গে সম্মুখসমরে অবতীর্ণ হবেই। তবু লোকে জানে, নিয়তির কাছে আত্মসমর্পণ করার একটা বিকল্প আছে: পুরুষকার। সমবেত উদ্যোগে স্বীকৃত অধিকারকে বাস্তবে পরিণত করার প্রয়াস সার্থক প্রতিবাদ, বিদ্রোহ, বিপ্লব মানুষকে উৎসাহ জুগিয়েছে— এই পথে নিয়তিকে অগ্রাহ্য করে পুরুষকারের সাহায্যে নিজের জীবনকে নিয়ন্ত্রণ করতে। এখন মানুষ জানে, যা কিছু নিয়তি-নিরূপিত বলে সে জানত, তার অনেকটাই ক্ষমতাসীন সম্প্রদায়ের হাতে তৈরি মানুষের দুর্গতি। এবং তার প্রতিকার আছে। এই জানাটার দামই মানুষের ইতিহাসে বহুমূল্য। একক ব্যক্তি, কিছু জনগোষ্ঠী, সংখ্যালঘু সম্প্রদায়, শক্তি ও বিত্তহীন, স্বাস্থ্য ও শিক্ষাহীন মানুষ এখনও মানুষের তৈরি দুঃখ ভোগ করে এবং যতদূর দৃষ্টি যায় আরও দীর্ঘকাল এ সব অবিচার থাকবে। কিন্তু সংগ্রামটা চলছে, সামগ্রিক ভাবে নিয়তির প্রতিস্পর্ধায় মানুষ সক্রিয়, নিয়তির নামে আচরিত, ক্ষমতায় আসীন সম্প্রদায়ের অত্যাচার মানুষ আর মেনে নেবে না। এই সংগ্রামে প্রত্যেকটি জয় নিয়তিবাদের ভিত্তি থেকে একটি করে পাথর সরিয়ে দিচ্ছে। আকস্মিক দুর্ঘটনাকে মেনে নিয়েই মানুষকে বাঁচতে হবে, এর ওপরে তার কোনও শক্তি নেই। এটা এই কারণে নেই যে এর হেতু জানা যাবে না, তাই অগ্রিম প্রতিবিধানও সম্ভব হবে না। কিন্তু মানুষ নিয়তিকে স্বীকার করে তার কাছে আত্মসমর্পণ করতে রাজি হবে না, আকস্মিক দুর্ঘটনাকে নিয়তি বলে দুর্জ্ঞেয় করে তুলবে না। বাকি যে সব দুর্ঘটনা-প্রতিকার্য ও নিবার্যতাকে নিয়তি বলবে না, তার বিরুদ্ধে সংগ্রাম করে জয়ী হওয়ার সাধনা করবে।
সর্বোপরি ধীরে ধীরে মানুষ জন্মান্তর ও কর্মবাদের মোহ থেকে মুক্ত হবে। পূর্বজন্মে সঞ্চিত কর্মের বহুজন্মব্যাপী ফলভোগের যে পরিপাটি রচনা ও রটনা এত যুগ ধরে চলে এসেছে তা থেকে তার স্বচ্ছতর দৃষ্টি তাকে মুক্তি দেবে। মানুষের এই সমাজব্যবস্থা যে ‘সমাজপতি’দের কায়েমি স্বার্থ ও তার সম্বন্ধে ধর্মমোহাচ্ছন্ন এই ‘বোধ’টি অক্ষুণ্ণ রাখা- তার সঙ্গে স্বর্গ ও নরক সম্বন্ধে লোভ ও আতঙ্ক দিয়ে তাকে নিয়তির পায়ে মাথা খোঁড়ার লক্ষ পদ্ধতির বিধান দেওয়া— এইগুলির স্বরূপ খোলা চোখে দেখে সমূলে প্রত্যাখ্যান করার শক্তি তার জন্মাবে। এই আত্মশক্তি তার প্রত্যয় জাগাবে ভবিষ্যৎ জয় সম্বন্ধে। বিগত পাঁচ সহস্রাব্দের জ্ঞাত মানব-ইতিহাস তাকে জানাবে, জ্ঞানে-বিজ্ঞানে, তথ্যে ও তত্ত্বে মানুষের কতখানি অগ্রগতি হয়েছে এবং এই জানা-ই তার জ্ঞানের অনুপাতে প্রকৃতি, সমাজ ও মহাবিশ্ব সম্বন্ধে শক্তি অর্জন করার সাহস জোগাবে। নিয়তিকে পদদলিত করে ক্রমেই জয়যুক্ত হতে থাকবে আত্মশক্তি।‘সত্যক্রিয়া’ একটি আনুষ্ঠানিক প্রক্রিয়া, যার উদ্দেশ্য হল আরোপিত অপরাধের প্রতিকার। এ হল নিয়তির কাছে তির্যক আবেদন, যে-নিয়তি মানুষের ভাগ্য নিয়ন্ত্রণ করে। মিথ্যা অপবাদ দিলে অভিযুক্ত মানুষ অনেক সময়ে প্রাকৃত ও অতিপ্রাকৃত শক্তিগুলির কাছে তার নির্দোষিতা প্রতিপন্ন করার জন্যে আবেদন জানায়। ‘সত্যক্রিয়ার নানা প্রকারভেদ এবং শপথের অনুষ্ঠান (আছে)। (এর) পুরো তত্ত্বটিই সভ্যতার আধুনিকতম স্তরেও নির্ভর করে শর্তাধীন অভিশাপকে তত্ত্বের ওপরে, প্রায়ই শর্তাধীন আত্মাপরাধ ঘোষণায়। এই যে শপথ, এর দ্বারা মানুষ যা বলছে তা মিথ্যা হলে নিজের ওপরে কোনও অশুভকে সে আহ্বান করে। প্রতীকী জাদুক্রিয়ার যত উপাদান তা সবই টেনে আনা হয় এই (সত্যক্রিয়ার) বহুবিধ তত্ত্বের উদাহরণে।… শপথের মধ্যে অন্তর্নিহিত থাকে মিথ্যাভাষণের শাস্তি। প্রাচীন রাষ্ট্রগুলিতে সব আইনের সঙ্গে জোড়া থাকত উন্মার্গগামীর উদ্দেশ্যে একটি অভিশাপ।… ধীরে ধীরে আইন সেই অভিশাপের ভূমিকা অধিগ্রহণ করে কতকটা যেন ক্ষতিপূরণের ভঙ্গিতে।’ (ম্যাকমিলান এনসাইক্লোপিডিয়া অব রিলিজ্যন অ্যান্ড এথিক্স ৪র্থ খণ্ড, পৃ. ৩৭৩-৭৪) ভারতবর্ষে এই সত্যক্রিয়ার প্রথম দেখা পাই ঋগ্বেদ-এ (৭:১০৪:১৫) যেখানে এক ব্যক্তি বলছে, সে যদি সত্যিই রাক্ষস হয়ে থাকে, তবে যেন সেই দিনই তার মৃত্যু হয়; স্পষ্টতই তার শত্রু তার বিরুদ্ধে রাক্ষসত্বের অভিযোগ এনেছিল। এখন জীবনমৃত্যর আধিকারিক সেই অতিপ্রাকৃত শক্তিগুলি যেগুলিকে সে তার নির্দোষিতা প্রমাণ করবার জন্যে আহ্বান করছে। অর্থাৎ সে যে যথার্থই মানুষ, রাক্ষস নয় এ কথা প্রতিপন্ন করার জন্যে এবং সে যদি যথার্থই রাক্ষস হয়ে থাকে, যেমন প্রতিপক্ষ বলছে, তা হলে যেন তার অবিলম্বে মৃত্যু হয়। কেমন করে সে আশা করে যে এমনটাই ঘটবে? বিশ্ববিধানের অন্তর্গত কোনও কোনও যথার্থ সুবিচারের ওপরে তার একটি একান্ত বিশ্বাস আছে— এমন এক নিয়তির ওপরে, যার বিধানে এক ধরনের নৈতিক সমস্যা আছে। তাই এই সত্যক্রিয়া।
সিন্ধুসভ্যতার কালে রাজারা কী ভাবে তাদের রাজত্ব চালাতেন তা জানবার কোনও উপায়ই নেই, সে যুগের আইনের কোনও নথিপত্রও আমাদের কাছে পৌঁছয়নি। অস্ত্রশস্ত্র পাওয়া যায়নি, তাই মনে হয়, পুরোহিত ধর্মীয় অনুজ্ঞা দিয়েই প্রজাদের রাজার বশীভূত রাখত। ধর্মের সঙ্গে বহুলাংশে জাদুবিদ্যারও প্রয়োগ ছিল বলে মনে হয়। যাযাবর গোষ্ঠীবদ্ধ আর্যরাও সম্ভবত একান্ত ভাবেই গোষ্ঠীপতির অধীনে ছিল এবং বিরোধ বা সংঘর্ষে দলপতির বিচারই ছিল শেষ কথা। লিখিত দলিল না থাকায় ঋগ্বেদ-এ উল্লিখিত ‘সভা’ আহ্বান করা হত এবং সমাজ-প্রবীণেরা কোনও বিষয়ের পক্ষে বিপক্ষে যুক্তিগুলি আলোচনা করে একটা রায় দিতেন যা বাদী-প্রতিবাদী উভয়কেই মেনে নিতে হত। এটা লক্ষণীয় যে, গোষ্ঠী ভেঙে যাওয়ার একটা ফল হল একটা সাধারণ আইনের উদ্ভব, যার প্রথম প্রতিলিপি পাই কৌটিল্যের অর্থশাস্ত্র-তে; সম্ভবত এর সূচনা মৌর্য সাম্রাজ্যের আগেই। রোমেও যেমন এখানেও তেমন, আইনের চোখে সমাজের সব মানুষ সমান ছিল না; রোমের ‘নাগরিক’ যে বিশেষ সুবিধা ভোগ করত তার থেকে ক্রীতদাস, বিদেশি ও অপরাধী বঞ্চিত ছিল। তা হলে এ-নীতিতে একটা সাম্যবোধ ছিল, বিশেষত অপরাধ ও দণ্ডের অনুপাতে, যদিও সমাজের বিভিন্ন শ্রেণির জন্যে বিভিন্ন আইন প্রযুক্ত হত। কিন্তু প্রত্যেক শ্রেণির মধ্যে আইনের একট সমদৃষ্টি ছিল। ভারতবর্ষে কৌটিল্যের অর্থশাস্ত্র জাতিভেদের ওপর দাঁড়িয়ে আছে; কিন্তু এর মধ্যে বর্ণানুক্রমে হলেও অপরাধ ও দণ্ডের মধ্যে একটা স্পষ্ট অনুপাত আছে। এ সমস্ত ভূমিকার উদ্দেশ্য হল এমন একটা যুগকে কল্পনা করা যখন গোষ্ঠী ভেঙে গেছে, কিন্তু যথার্থ দণ্ডনীতি বা আইনের কোনও নির্ভরযোগ্য ও সর্বজনসম্মত শাস্ত্র গড়ে ওঠেনি। বৈদিক ‘সভা’র জায়গায় যে সামাজিক বিধায়করা ছিলেন তাঁরাই বিচারক, ‘জুরি’ও ম্যাজিস্ট্রেটের ভূমিকা পালন করতেন। সত্যকার নথিবদ্ধ আইন না থাকায় একটা জায়গা ছিল যেখানে সংশয়কে ঠেকিয়ে রাখা কঠিন ছিল, যেখানে নিরপরাধিতা চূড়ান্তভাবে প্রমাণিত হতে পারত না এবং অবৈধ দণ্ডদানকে সার্থক ভাবে আটকানো যেত না। এই আইনের ফাঁকের যুগে, যুগের ক্রান্তিকালে চালু ছিল সত্যক্রিয়া। পরবর্তী নীতিশাস্ত্রকাররাও সত্যক্রিয়াকে মেনে নিয়েছিলেন বৈধ বিচারেরই অন্যতম একটি প্রক্রিয়া হিসেবে। এটি ছিল চার রকমের— অগ্নি, জল, বিষ ও তুলাদণ্ড। যত নিষ্ঠুরই হোক এ প্রক্রিয়ার প্রত্যয়গত ভিত্তি ছিল সেই অদৃশ্য শক্তিগুলি যা মানুষের ভাগ্য নিরূপণ করে। নিয়তি কখনও নিরপরাধ ব্যক্তিকে শাস্তির কষ্ট পেতে দেবে না; অতিলৌকিক ভাবে দেবতারা বা প্রাকৃতিক শক্তিগুলি অন্যায় ভাবে অভিযুক্ত ব্যক্তির সপক্ষে সাক্ষ্য দেবে। কাজেই সত্যক্রিয়া পশ্চাতেও নিয়তিতে বিশ্বাস ছিল।
অর্থশাস্ত্র-র যে পাঠ পাই তা সম্ভবত গুপ্তযুগের প্রথম পর্যায়ের রচনা; কিন্তু তারা বহু পূর্বে নীহারিকার মতো অস্পষ্ট হলেও একটা বিচার ও দণ্ডবিধির প্রচলন নিশ্চয়ই ছিল, সম্ভবত ষোড়শ মহাজনপদের কালেই এর উদ্ভব। কিন্তু রাজারা তখন মামলা নিষ্পত্তি করতেন রাজ্যের অলিখিত নীতির ঐতিহ্য অনুসারে, পুরোহিত, মন্ত্রী ও ন্যায়াধীশের সাহায্যে। কৌটিল্যের আগে আর্যাবর্তে প্রচলিত কোনও সাধারণ নীতিগ্রস্থ ছিল না। কৌটিল্যের পূর্বে, সমকালে এবং পরেও অগ্নি, জল, বিষ ও তুলার দ্বারাও বিচার হত; আগুনে নিরপরাধ পুড়বে না, জলে ডুববে না, বিষে মরবে না ও তুলায় লঘুভার প্রমাণিত হবে না। এই ধরনের আরও দীর্ঘকাল ধরে প্রচলিত বহু প্রক্রিয়া ছিল যেগুলিকে নীতিগ্রন্থ পরে স্থান দেয়— যেমন সত্যক্রিয়া। সীতার অগ্নিপরীক্ষা যাকে বলা হয়, তা আসলে অগ্নির দ্বারা সীতার নিরপরাধিত্ব প্রমাণ করা। রাম তাঁর সতীত্বে সন্দেহ করেন জানতে পেরে সীতা মৃত্যুবরণের ইচ্ছায় জ্বলন্ত চিতায় আরোহণ করতে চেয়ে লক্ষ্মণকে চিতা প্রস্তুত করতে বলেন। ঘটনাচক্রে তাঁর চিতারোহণটা পরিণত হল সত্যক্রিয়ায়, যখন অগ্নি স্বয়ং এবং দেবতারা তাঁর সতীত্ব সম্বন্ধে সাক্ষ্য দিলেন। নারীর সতীত্ব ও পুরুষের নিরপরাধিত্বের প্রমাণ মাঝে মাঝে মহাকাব্যে পুরাণে এমন অলৌকিক ঘটনা ঘটে। খ্রিস্টপূর্ব চতুর্বিংশ শতকে ডাইনি ও অসতী বলে অভিযুক্ত এক নারীকে নদীর স্রোতে ডুবে গিয়ে ওই রকম জল পরীক্ষা দিতে হয়েছিল মেসোপটেমিয়ায়— এ দুটি অভিযোগে সারা পৃথিবীতে কত কোটি নারীকে যে মৃত্যুবরণ করতে হয়েছে এবং এখনও হয়, তার আর ইয়ত্তা নেই। শেষ পর্যন্ত খ্রিস্টপূর্ব অষ্টাদশ শতকে (১৭১০-১৭৫০) রাজা হাম্মুরাব্বি পৃথিবীতে প্রথমবার একটি নীতি বা আইন প্রণয়ন করেন। ওই সত্যক্রিয়াটির উদ্ভব ইয়োরোপীয় সংস্কৃতিতে, সরাসরি বিভিন্ন জার্মান গোষ্ঠীর রীতির খ্রিস্টীয় বা রোমান আইনে রূপান্তর ঘটে, কারণ এটিকে তত দিনে ‘দিব্য’ সুবিচারের অঙ্গ বলে গ্রহণ করা হয়েছে।’ (ম্যাকমিলান এনসাইক্লোপিডিয়া অব রিলিজিয়ন, ১১শ খণ্ড ‘অর্ডীল) ভাবটা এই ছিল যে, দিব্য বিচারালয়ে যখন আপিল করা হত তখন তাঁরা মিথ্যা বিচার করতে পারতেন না, করলে তাঁদের সুবিচারের সম্মান ধূলিসাৎ হয়ে যাবে। তাই ‘সত্যক্রিয়া’ ন্যায়বিচারের শক্তিগুলিকে অতিলৌকিক উপায়ে আবেদনকারীর কাছে সত্য প্রকাশ করতে বাধ্য করত। এ হল ভাগ্যের দরবারে ধরনা দেওয়ার অন্য এক পদ্ধতি, যাতে নিয়তি সরব হয়, মিথ্যা অভিযোগ ও দুর্বিচার প্রতিহত হয়। নিয়তির বিচারকে নিজের অনুকুলে আনবার জন্য মানুষ যা যা করত, তার মধ্যে একটি হল প্রায়শ্চিত্ত। পাপের দণ্ড তো হবেই; হয় নিয়তির রায় দণ্ড নিরূপণ করবে অথবা করবেন মহাবিশ্বের অধিষ্ঠাতা— তাঁকে ঈশ্বর, দেবতা, বিধাতা, ধর্ম যে নামই দেওয়া হোক না কেন। ঋগ্বেদে মহাবিশ্বের অন্তরালে ক্রিয়াশীল নীতিকে ‘ঋত’ বলা হত, এই নীতিই মানুষকে তার পাপের, ভুলের বা অপরাধের জন্য দণ্ড দেয়। ঋতই আহ্বান করে আত্মপক্ষ সমর্থন করার চেষ্টা। যেহেতু পাপ অনিবার্য ভাবে দণ্ডিত হবেই, তাই মানুষ হয় পূর্বাহ্নেই প্রায়শ্চিত্ত করে, নয়তো পাপাচরণের পরে করে। প্রায় সব প্রাচীন সভ্যতাতেই পাপ বা অপরাধ সম্বন্ধে একটা বোধ ছিল আর ছিল পাপকে দণ্ড দিতে উদ্যত অতিলৌকিক কোনো শক্তি সম্বন্ধে সচেতনতা। প্রায়শ্চিত্ত বা পাপমোচন হল দৈবদণ্ডের আশঙ্কায় মানুষী ক্রিয়া।
‘বিশ্বাস ছিল যে, মানুষের কর্ম তিন ভাবে পরিবর্তিত হতে পারে। প্রথমত, পূর্ব-পাপের জন্য অনুশোচনার দ্বারা, অর্থাৎ সৎ জীবনযাপনের অভ্যাসের দ্বারা (সৎকর্ম পাপের বা অসৎকর্মের শক্তিক্ষয় করে)। দ্বিতীয়ত, কোনও ব্যক্তির ঘনিষ্ঠ আত্মীয়, কোনও সাধু বা সাধ্বী যখন মন্ত্র উচ্চারণ করেন ও তার জন্যে ধর্মানুষ্ঠান করেন, তখন সেই সাহায্য— তার নিজের সৎকর্মের সঙ্গে যুক্ত হয়ে— তার মন্দ ক্রিয়াকে বিনাশ করে বা (পুণ্যে) উন্নীত করে। তৃতীয়ত, যদি কোনও আত্মীয় বা পুণ্যাত্মা ওই ব্যক্তির মৃত্যুর পরে কোনও বিশেষ মন্ত্রোচ্চারণ করে তা হলে এই সব সৎকর্ম আপন পুণ্যে মৃতের সঞ্চিত অপকর্মের লাঘব ঘটায়।’ (ম্যাকমিলান এনসাইক্লোপিডিয়া অব রিলিজিয়ন, ৮ম খণ্ড, পৃ. ২৬৭) কাজেই প্রায়শ্চিত্ত পরার্থেও হতে পারে, অন্তত কোনও কোনও ধর্মে, কিন্তু ভারতবর্ষে এ হল ব্যক্তির নিজস্ব পূর্ব-পাপক্ষালন করার জন্যে তার নিজেরই চেষ্টা। কোনও কোনও ক্ষেত্রে তা আগাম চেষ্টাও হতে পারে অর্থাৎ কিছু কিছু প্রায়শ্চিত্ত কর্মের ফল সুদূরাপ্রসারী হয়। তবু মুনিঋষির মন্ত্রোচ্চারণ ব্যক্তির পুণ্যে কিছু পুণ্য যোগ করে।
‘…কিছু কিছু (কর্ম, প্রতীকী) শাস্ত্রে বিষয়টা সম্বন্ধে ঔৎসুক্য জাগায়, যথাযথ অনুষ্ঠানটি প্রতিক্রিয়ার দ্বারা ভগবানের সঙ্গে সম্পর্ক রক্ষা থেকে সরে আসে প্রত্যক্ষ ভক্তি ও বিশ্বাসে, কিংবা দায়িত্বপূর্ণ নৈতিক ক্রিয়ার প্রকাশে। সে সব ক্ষেত্রে প্রায়শ্চিত্তের প্রক্রিয়াটি পাপের সঙ্গে সমানুপাতিক— পাপ যদি ‘হৃদয়ের’ হয় এবং ভক্তিবিশ্বাসের সম্পর্ককে ক্ষুণ্ণ করে, তা হলে মানুষ হৃদয় দিয়ে অনুশোচনা করে এবং ছোটখাট নতুন ভাবের সূচনার দ্বারা ক্ষতিপূরণ করতে চায়। পাপটি যদি হয় দায়িত্ববোধহীনতার কিংবা অনৈতিক আচরণের, তখন মানুষ অনুতাপের যোগ্য ক্রিয়াকলাপ এবং পরিবর্তিত জীবনধারা দিয়ে কৃতকর্মের ক্ষতিপূরণ করতে প্রয়াসী হয়।’ (স্মিথ, আডেয়ার লাইব্রেরি বুলেটিন, ৩০শ খণ্ড, ১৯৬৬, পৃ. ২৭) প্রয়শ্চিত্ত কিছু কিছু মৌলিক প্রশ্ন তোলে: পাপ কার বিরুদ্ধে? ভগবানের? মানুষের? কোনও বিশ্বজনীন নৈতিক বিধানের? প্রায়শ্চিত্ত কী ভাবে পাপী ও পাপকে প্রভাবিত করে? তা কি পাপকে মুছে দেয় অথবা পাপের বল এবং/বা শাস্তিকে নষ্ট করে? যে মানুষের বিরুদ্ধে পাপটি, তার ওপর? পাপ ও প্রায়শ্চিত্ত কী ভাবে ভগবান বা ঋতকে বা বিশ্বজনীন নীতিকে প্রভাবিত করে?
ভিন্ন ভিন্ন ধর্মশাস্ত্রকাররা ভিন্ন ভিন্ন ভাবে ও সব প্রশ্নের উত্তর দিয়েছেন। সবচেয়ে সহজ ও সরলরৈখিক উত্তর আসে একেশ্বরবাদী ধর্মগুলি থেকে। মানুষ ঈশ্বরের বিরুদ্ধেই পাপ করে তাঁর নিয়ম লঙ্ঘন করে এবং তিনি নির্দেশ দিয়েছেন আবেগজাত অনুশোচনা ও নৈতিক/স্বেচ্ছাপ্রণোদিত প্রায়শ্চিত্তবিধানের। পাপী এ সব শর্ত পূরণ করলে পাপের বোধ ও ফল থেকে মুক্ত হয়। ঋগ্বেদ-এ দণ্ডদাতা দেবতা বরুণও দণ্ড ভোগ করবার পর পাপীকে আর পাপী মনে করেন না; বৈদিক সাহিত্য অপ্রতিকার্য মহাপাতকের কথা জানে না। বৌদ্ধ ও জৈনধর্ম পাপের গুরুত্ব অনুযায়ী প্রায়শ্চিত্তের বিধান দেয়, কিন্তু সম্ভবত সেখানেই ব্যাপারটা নিষ্পত্তি হয়। যদিও কিছু বৌদ্ধ কাহিনিতে পৃথিবী ফাঁক হয়ে পাপীকে গ্রাস করে, অবীচি নরকে নিয়ে যায়, এবং যদি সে অপ্রতিকার্য পাপ করে থাকে তো সেই নরকেই চিরকাল বাস করে।
মনে হয়, নীতিশাস্ত্র অর্থাৎ আইনের বিকাশের সঙ্গে সঙ্গে নীতিলঙ্ঘন, অকরণীয়করণ ও করণীয়ের অকরণ, প্রতিকার ও দণ্ডনীতি এ সব জনমানসে ক্রমে ক্রমে দৃঢ়মূল হয়ে উঠল, নীতিগ্রন্থে যদিও প্রায়শ্চিত্তের অর্থ পাপের বা অপরাধের মোচন বোঝাতে পারে, (তা শুধু) এমন প্রসঙ্গে, যেখানে কোনও নির্ব্যক্তিক ধর্ম প্রধান্য পেয়েছে… প্রায়শ্চিত্তের অর্থ হল ভক্ত ও ভগবানের পাপজনিত ব্যবধান বা দূরত্ব ঘোচানো, যা (কেবল) ব্যক্তিগত ভগবানের দ্বারা শাসিত জগতে (দণ্ড) অন্যথাকরণের জন্যে, বা শুধুই নিরাকরণের জন্যে করা হয়।’ (স্মিথ, ওই পৃ. ২৪) ভগবানের সঙ্গে দূরত্ব ঘোচানোর এই অনুষ্ঠানটির একটি গম্ভীর মনস্তাত্ত্বিক তাৎপর্য আছে, এটা অনুষ্ঠানের মধ্য দিয়ে হতে পারে, আবার অন্য ভাবেও হতে পারে। যেমন মেক্সিকোবাসীরা যদি পাপ করে… এবং প্রায়শ্চিত্ত করতে চায় তা হলে টলাকোল্টকটল দেবীর পুরোহিতের কাছে গিয়ে পাপ স্বীকার করে; পুরোহিত স্বীকারোক্তি শোনবার পরে কোনও কৃচ্ছ্রসাধনের নির্দেশ দেন। তারা বিশ্বাস করত যে, এই কৃচ্ছ্রসাধনের পরে শুধু যে পাপ থেকে মুক্তি হল তা-ই নয়, কিন্তু পাপের জন্যে শাস্ত্রনির্ধারিত যে শাস্তি তার থেকেও সে অব্যাহতি পেল।’ (হেস্টিংস ম্যাকমিলান এনসাইক্লোপিডিয়া অব রিলিজ্যন অ্যান্ড এথিক্স, ৮ম খণ্ড, পৃ. ৬১৪) এই মানবিক প্রক্রিয়াটির সঙ্গে ক্যাথলিক ধর্মের পাপক্ষালন পদ্ধতির মিল আছে এবং হয়তো বা ক্যাথলিক প্রভাবেই এটি প্রবর্তিত হয়। কিন্তু অধিকাংশ প্রাচীন ধর্মে, অথবা যে সব অর্বাচীন ধর্ম প্রাচীন ধর্মের স্পষ্ট অবশেষ চিহ্ন বহন করে সেগুলিতেও, প্রায়শ্চিত্তের একটি অনুষ্ঠান থাকে। বাস্তবে একটি ধর্মানুষ্ঠান করার মধ্যে কিছু আয়াস, অসুবিধা, খরচ, কখনও কখনও কোনও রকম আত্মত্যাগ বা কৃচ্ছ্রসাধন, কখনও-বা নিজের দেহে আনুষ্ঠানিক কশাঘাত— এ সবের দ্বারা মনের মধ্যে একটি বোধ জন্মায় যে, পাপের ‘মূল্য’ দেওয়া হল এবং পাপী মনে মনে একান্ত ভাবে এক ধরনের জমাখরচ মেলানোর স্বস্তি কামনা করে। এ ধরনের প্রায়শ্চিত্ত যেন আগে থেকে নৈতিক ঋণ শোধ করে দিয়ে স্বেচ্ছাপ্রণোদিত শাস্তি গ্রহণের দ্বারা ক্রুদ্ধ নিয়তির শাস্তিদানে উদ্যত হাত বেঁধে দেয়।
‘প্রায়শ্চিত্তের অঙ্গক্রিয়া হল: পাপস্বীকার, কৃত পাপের জন্যে ও তার দ্বারা যে ক্ষতি হয়েছে তার জন্যে অনুশোচনা, প্রাণায়াম ও প্রায়শ্চিত্তমূলক কৃচ্ছ্রসাধন, ছোটখাট অগ্নি-যাগ, মন্ত্রোচ্চারণ, দানধ্যান, উপাস এবং তীর্থযাত্রা সম্পাদন।’ (স্মিথ, পৃ. ৩০) এই তালিকা প্রায় সমস্ত রকম প্রায়শ্চিত্তই লিপিবদ্ধ করেছে। পরবর্তী কালের এবং/বা একেশ্বরবাদী ধর্মগুলিতে অনুষ্ঠানগুলি বর্জিত হয়েছে, প্রায়শ্চিত্ত ক্রমেই অন্তঃশুদ্ধি, অনুতাপ, পাপস্বীকার এবং নতুন ভাবে জীবন শুরু করার সংকল্পে পরিণত হয়েছে।
জৈনধর্মে পাপস্বীকার আবশ্যিক কিন্তু স্বীকারোক্তিই যথেষ্ট নয়, বরং সেটি প্রায়শ্চিত্তের প্রথম পর্ব মাত্র। ‘পাপের ফল শাস্তি এবং পাপ হল… সত্যের পথ ছেড়ে অন্য কিছু; তাই তাকে বলা হয় ‘মায়া’; ‘মাঈ (হল) যে নিজে অপরাধী হয়েছে।’ পাপস্বীকার ও পাপীর দণ্ডগ্রহণের মাঝে যা থাকে সে সম্বন্ধে ছটি নীতির মধ্যে প্রথম দুটি বলে অপরাধী নিজেকে ও তার গুরুকে ভর্ৎসনা করে, তার পরের দুটি (অর্থাৎ) আভ্যন্তরীণ অন্যায় থেকে, অপরাধ থেকে শুচি হওয়ার জন্য প্রক্রিয়াটি বলে: সংশোধনের অভিপ্রায়…. প্রায়শ্চিত্ত প্রায়ই আভ্যন্তরীণ কৃচ্ছ্রসাধনের (অর্থাৎ) ‘বিবেগ’-এর সমানুপাতিক হয়, আমোদপ্রমোদ বর্জন এবং ‘বিউসগ্গ’ অর্থাৎ হাত দুটি ঝুলিয়ে নিষ্পন্দ হয়ে দাঁড়িয়ে থাকা (একটি নির্দিষ্ট কালের জন্যে)… ‘তব’ হল খাদ্যের পরিমাণ হ্রাস করা বা পূর্ণ বর্জন অথবা পরিবর্তন করা।’ (শূ ব্রিং, ১৯৬২, পৃ. ২৭৭, ২৮০-২৮২)
জৈনধর্ম এক দিকে পাপকে অন্তরস্থ করেছে, যা আত্মার পবিত্র দীপ্তিকে আবৃত করে এমন অশুচি সংসর্গের মতো; অন্য দিকে দেহভোগ্য শাস্তির দ্বারা দণ্ডকে ইন্দ্রিয়-অনুভাব করে তুলেছে, যে দণ্ড অন্য কেউ বা মানুষ নিজেই নিজেকে দেয় যার ফলে পাপের কৃষ্ণ আলেপটিকে বস্তুগত ভাবে মুছে ফেলা যায়। তথাপি এ ধর্ম বিশ্বাস করে যে, অপরিশোধিত অর্থাৎ প্রায়শ্চিত্তরহিত পাপ থেকে নিম্নস্তরে পুনর্জন্ম হয়। অতএব যদিও একটি বিকল্প আছে পাপের জন্যে প্রায়শ্চিত্ত, তথাপি এ জন্মে কৃত পাপের প্রায়শ্চিত্ত না হওয়া অথবা ন্যূনতায় বা নিজের অগোচরে আরও পাপ করার অথবা পূর্বজন্মকৃত পাপের বোঝা পরজন্মেও সঞ্চারিত হয়। পাপ ও দণ্ডের কোনও আনুপাতিক তালিকা না থাকায় ব্রাহ্মণ্যধর্মের মতো জৈন ধর্ম ও গৌণ ভাবে নিয়তিকে স্বীকার করে অদৃশ্য অপ্রাপ্যদর্শন কর্ম ও কর্মফল হিসেবে।
পাপ যখন বহিঃস্থ এবং ধর্মবেত্তারা মন্দ আত্মার ‘ভর’ দেখতে পান, তখন সেটা নিয়তির এক বিশেষ ধরনের ক্রিয়া এবং তার একটি অদ্ভুত প্রতিকারের বিধান দেওয়া হয়েছে, ঝাড়ফুঁক। এটি সারা পৃথিবীতে মূলত একই, যদিও আনুষ্ঠানিক অনুপুঙ্খগুলি পৃথক। শামান-জাদুকরী ধরনের উৎপত্তি থেকে উদ্ভুত বলে প্রতিবিধানটিও শামান জাদু’র অনুরূপ। ‘সমাজের কোনও ব্যক্তিকে যখন মন্দ আত্মা ‘ভর’ করে তখন সেটি একটি বহিঃস্থ মন্দ, যা পুরো গোষ্ঠীকে সন্ত্রস্ত করছে একটি ব্যক্তিকে ‘ভর’ করার দ্বারা। তখন ওঝা শামান, জাদুকর বা ডাইনিকে ডাকা হয় এবং সে এসে ঝাড়ফুঁক করে। মন্দ আত্মা যে অশুভের প্রতীক, তা অপসারিত হয় না; সেটি নিয়ন্ত্রিত হয় এবং সমাজের উন্নততর মূল্যবোধের অধীন হয়’। (অ্যালহ্বোরসন হিস্ট্রি অব রিলিজ্যন, ১ম খণ্ড ৪র্থ সংখ্যা ১৯৭৬, পৃ. ৩৫৫)
পাপ সম্বন্ধে যে মৌলিক প্রশ্নগুলি উঠেছিল তার কিছু কিছু উত্তর বোধহয় এ আলোচনায় পাওয়া গেছে। পাপ কার বিরুদ্ধে এ প্রশ্নের সমাধানে শাস্ত্র দুটো দিকই খোলা রেখেছে— পাপ মুখ্যত দেবতা ও দিব্য শক্তি ও দিব্য নীতির বিরদ্ধে, কিন্তু এর আর একটা দিক মানবমুখী; দেবতার প্রতিনিধি, পিতামাতা, গুরু, আচার্য, গুরুপত্নী, রাজা, পদস্থ ব্যক্তি এবং মুখ্যত ব্রাহ্মণের বিরুদ্ধেই পাপ। অবশ্য দিব্য নীতির আরও একটা দিকে আছে: দুঃখী অসহায় ও দরিদ্র, এদের দুঃখমোচনে বিমুখ হওয়াও পাপ। তাই অন্যকে ভাগ না দিয়ে ভোগ করা অপরাধ বলেই গণ্য। দ্বিতীয় প্রশ্ন ছিল: প্রায়শ্চিত্ত কীভাবে পাপী ও পাপকে প্রভাবিত করে। পাপের অনিবার্য ফল যে দুঃখভোগ, এ জন্মে বা পরজন্মে, প্রায়শ্চিত্ত তাকে বিনষ্ট করে। পাপীকে মানসিক শান্তি ও স্থৈর্য ফিরিয়ে দেয় প্রায়শ্চিত্ত। মানুষ তো জানে যে পাপের অর্থই দুঃখভোগ এবং এই জানাটায় তার অস্বস্তি ও অশান্তি জন্মায়। প্রায়শ্চিত্তে এই অস্বস্তি নষ্ট হয়ে মানসিক ভারসাম্য ফিরে আসে। অলক্ষ্যে নিয়তিও অপরাধীর প্রতিকূলতা করা থেকে নিরস্ত হয়। যে মানুষের বিরুদ্ধে পাপ, তার ওপরে প্রায়শ্চিত্তের কী প্রভাব? সে মানুষ যদি অবহিত থাকে যে তার বিরুদ্ধে কেউ অন্যায় করেছে তা হলে তার মনে ক্রোধ ও প্রতিহিংসার উদ্রেক হয়, কিন্তু অপরাধী প্রায়শ্চিত্ত করলে সে আর অপরাধীর অনিষ্ট চিন্তা করে না, ফলে পরোক্ষে নিয়তিও আর প্রতিশোধের চিন্তা করে না। প্রায়শ্চিত্ত বিশ্বজনীন নীতি বা ‘ঋত’ কে সরাসরি প্রভাবিত করতে পারে না, ‘ঋত’ বা নীতি নির্ব্যক্তিক; কিন্তু ‘ঋত’ বা নীতির বিরুদ্ধে পাপ করা মানেই নিয়তিকে তার দণ্ডদানে প্ররোচিত করা, প্রায়শ্চিত্তে নিয়তি প্রশমিত হয় এবং অপরাধী প্রাপ্য দণ্ড থেকে ছাড়া পায়।
সাধারণ মানুষ মনে করে যে পাপের একটা হিসেবনিকেশ চলে মানুষের অগোচর কোনও জগতে; সেখানে পূর্বজন্মে বা এ জন্মে কৃত পাপ-পুণ্য অনুসারে মানুষের ভাগ্য নিরূপিত হয় এবং সেখানে মানুষের সরাসরি কোনও কিছু পরিবর্তন করবার ক্ষমতা সেখানে নেই। প্রায়শ্চিত্ত সেই অলক্ষ্যলোকে একটি শক্তি হিসাবে উপস্থিত হয়ে পাপীর অ-দৃষ্ট ভাগ্যলিপিতে তার খরচের হিসেব মুছে দিতে পারে; এই ভাবে হয়তো নিয়তিকে প্রভাবিত করতে পারে প্রায়শ্চিত্ত। যদিও এর কোনও নিশ্চয়তা নেই। তেমনই হয়তো তা পারে নানা অগ্রিম পুণ্যকর্মের অনুষ্ঠান; সেগুলির বিবরণ এর পরেই আলোচিত হচ্ছে।
ভারতবর্ষে ওঝা ঝাড়ফুঁক করবার সময়ে সরষের দানা বা অন্য কিছু ঘৃণিত পদার্থ-সহযোগে নির্দিষ্ট অনুষ্ঠানটি সমাধা করে। ‘প্রেতবিষ্ট’ ব্যক্তিকে ঝাঁটা দিয়ে মারা, নানা গালিগালাজ করে, তার পর ‘রোগী’ যখন ক্লান্তি ও কষ্টে অভিভূত হয়ে প্রেতের হয়ে বলে যে সে (প্রেত) এ বার বিদায় নেবে, তখন জাদুকর তাকে চলে যেতে হুকুম করে এবং কখনও কখনও কোথায় যাবে তাও বলে দেয়। এ ছাড়া বিশেষ বিশেষ ঋতু ও লগ্নের ঝাড়ফুঁক আছে, যা ওঝা পুরো গোষ্ঠীর মধ্যে সম্পন্ন করে; বিশেষ বিপদ ও সংকট যখন গোষ্ঠী জীবনকে ত্রস্ত করে তোলে তখন গোষ্ঠীজাদুকরের শরণাগত হয়ে বিশেষ অনুষ্ঠান সম্পাদন করে। এ সবেরই নেপথ্যে নিয়তি সক্রিয় থাকে এবং জাদুকর বা ওঝা তারই প্রতিভু-রূপে সে পূর্বনির্ধারিত শাস্ত্রনির্দিষ্ট প্রণালীতে অনুষ্ঠান করে। এতে দুস্তরের অতিপ্রাকৃতের মধ্যে একটা ভারসাম্য প্রতিষ্ঠিত হয়, তাতে গোষ্ঠী বা ব্যক্তি অদৃশ্য নিয়তির প্রতিকূল শক্তির আকস্মিক রুষ্ট প্রকাশ থেকে আত্মরক্ষা করতে পারে। এটা ঘটলে প্রকৃতি ও অতিপ্রাকৃতের মধ্যে ভারসাম্য আবার ফিরে আসে এবং পরবর্তী সংকট দেখা দেওয়ার আগে পর্যন্ত গোষ্ঠীর জীবনধারা গতিতে চলে।
মহাকাব্য ও পুরাণে ব্যক্তিগত এবং গোষ্ঠীগত প্রায়শ্চিত্তের বহু উপাখ্যান আছে। কিন্তু প্রায়শ্চিত্তের সূচনা বৈদিক যুগে; তখন যজ্ঞ অনুষ্ঠানে কোনও ত্রুটি ঘটলে তার জন্যে শাস্ত্রনির্দিষ্ট প্রতিবিধানের প্রক্রিয়া অনুষ্ঠান করতে হত। অথর্ববেদীয় পুরোহিত ‘ব্রহ্মা’র কাজই ছিল আনুষ্ঠানিক ত্রুটি ধরে দেওয়া এবং তার জন্যে প্রায়শ্চিত্তের বিধান দেওয়া। ব্রাহ্মণ্য সাহিত্যে এমন বহু প্রায়শ্চিত্তের কথা আছে। তৈত্তিরীয় আরণ্যক-এ ‘সুপর্ণ’ অধ্যায়ে বহু মন্ত্র আছে যা উচ্চারণ করলে আকস্মিক মৃত্যুর সম্ভাবনা অন্তর্হিত হয়। (১০:৪৮-৫০) মহাভারত-এ পাপের তালিকার সঙ্গেই প্রায়শ্চিত্তেরও তালিকা আছে। এগুলির সংখ্যা বেড়েই চলেছিল, কারণ এক দিকে ভগবান বা ঐশী শক্তির বিরুদ্ধে যে অপরাধ করেছে এতে তার মানসিক শান্তি আসে, অন্য দিকে এ সব অনুষ্ঠান বেড়ে উঠলে পুরোহিতদের আয়ও বাড়ে। এদের লোভও ক্রমশই বাড়ছিল।
মৎস্যপুরাণ প্রাকৃতিক দুর্যোগের বিরুদ্ধে কিছু অনুষ্ঠানের নির্দেশ দেয়। (২২৭-২৩৭ অধ্যায়) ব্রহ্মা যখন শিবকে প্রায়শ্চিত্তের উপায় সম্পর্কে প্রশ্ন করেন, শিব তখন একটিই প্রতিবিধানের কথা বলেন: বিষ্ণুর শরণাপন্ন হওয়া। (বামন পু. ৭৬:৯-১০) কূর্মপুরাণ-এরও বৃহৎ একটি অংশে করণ ও অকরণগত পাপের ও সেগুলির প্রায়শ্চিত্তের তালিকা। (৩০-৩৩ অধ্যায়) একটি অদ্ভুত শ্লোক বলে, ‘যে ব্যক্তি ঐতিহ্যগত আচরণবিধি থেকে স্খলিত হয় বেদ, হরিভক্তি, মহেশ্বরভক্তি কিছুই তাকে শুচি করতে পারে না।’ (বৃহন্নারদীয় পু. ৪:২৫) ওই গ্রন্থের ২৮ অধ্যায়ে অবশ্য ঠিক ওই সব প্রক্রিয়াগত ত্রুটির একটি সুদীর্ঘ প্রায়শ্চিত্ত তালিকা আছে।
এ সব প্রায়শ্চিত্ত-মন্ত্রের ধ্রুবপদ হল: ‘যে ব্যক্তি তীর্থস্থানের নদীতে (হ্রদে বা পুকুরে স্নান করে দান করেছে, দেবতাদের স্তব করেছে, স্তোত্রগান করেছে, ব্রত পালন করে দেবপূজা করেছে, রাজসেবা করেছে, (নারী হলে) স্বামীসেবা করেছে, বিশেষত ব্রাহ্মণের পরিচর্যা করেছে, সে তৎক্ষণাৎ সর্বপাপ থেকে মুক্ত হয়, এ বিষয়ে বিন্দুমাত্র সন্দেহের অবকাশ নেই।’ অগ্নিপুরাণ-এ অনেকগুলি অধ্যায়ের বিষয়বস্তুই হল মৃত্যুজনিত বা শবদেহ স্পর্শজনিত অশৌচ। (তুলনীয় অবেস্তা-য় মৃতদেহের সংস্পর্শে এসে ‘নাসসৌ’ এর ভাগী হওয়া, এ সংস্পর্শ সরাসরিও হতে পারে; গৌণ ভাবেও হতে পারে) এ ধরনের অশুচিতার মধ্যে পড়ে রক্তক্ষরণ, ঋতুস্রাব, পঞ্চমহাপাতকের সংস্পর্শ এবং এরই সঙ্গে বিধান আছে এগুলির প্রায়শ্চিত্তের। (১৫৭-৫৮, ১৬৯, ১৭২, ১৭৩-৭৪ অধ্যায়) দেবীভাগবতপুরাণ বলে, ‘যদি কেউ জন্মাষ্টমীর দিনে উপবাস করে সে অশ্বমেধ যজ্ঞের ফল পায়, কোনও ব্রত পালন বা রাত্রিজাগরণ ছাড়াই। এতে শৈশবে কৃত পাপের ও সাতটি জন্মে, কৈশোরে, যৌবনে ও বার্ধক্যে কৃত সর্বপাপের প্রায়শ্চিত্ত হয়।’ (কৃষ্ণজন্মখণ্ড ৮:৭৪,৭৫) ‘যদি কেউ ভক্তিভরে ব্রাহ্মণকে প্রণাম করে, সে সর্বতীর্থে স্নানের পুণ্য অর্জন করে ও সর্বপাপমুক্ত হয়।’ অথচ বারেবারে নানা গ্রন্থে বলা হয়েছে পঞ্চমহাপাতকের কোনও প্রায়শ্চিত্ত নেই। (ওই ৯৩ অধ্যায়) ‘সর্বপ্রকার যজ্ঞ সম্পাদন করে এবং উপনয়নদীক্ষায় মানুষ যে-পুণ্য অর্জন করে, সেই সবই লাভ করা যায় গাভীকে খাদ্য দান করে’ (ওই ১২৯ অধ্যায়)।
সন্ন্যাসীর প্রায়শ্চিত্তের বিশেষ প্রক্রিয়া একটি অধ্যায় বলা আছে। (লিঙ্গ পুরাণ ৯০ অধ্যায়) অর্বাচীন দেবীভগবতপুরাণ-এ হঠাৎ গায়ত্রীমন্ত্র উচ্চারণের সমর্থন করা হয়েছে, ‘যেহেতু বেদে বিষ্ণু বা শিব উপাসনার বা উপনয়নের বিধান নেই, সে জন্যেই সব বেদেই গায়ত্রী উপাসনার বিশেষ বিধান দেওয়া হয়েছে যা ছাড়া ব্রাহ্মণ্য ধর্ম ভ্রষ্ট হয়।’ (১২:৮৮,৮৯) পদ্মপুরাণ-এ পুরো একটি অধ্যায়ে পাপ অনুসারে যথাযথ প্রায়শ্চিত্তের বিবরণ আছে। (৪৬ অধ্যায়) গরুড়পুরাণ-এর উত্তরার্ধে একটি শ্লোক আছে, বহু দুষ্প্ৰতিকাৰ্য পাপ করেও লোকে ভূমি ও পশুচর্ম দান করে মুক্তি পায়।’ (৪০:৬) পূর্বার্ধে একটি পুরো অধ্যায় নানা পাপের প্রায়শ্চিত্তের কথা বলা আছে (৫২) এবং সে সব পাপের প্রায়শ্চিত্তেরও বিধান দেওয়া আছে : গুরুপত্নীগমনের পাপের প্রায়শ্চিত্ত, ব্রহ্মহত্যার প্রায়শ্চিত্ত অর্থাৎ চার-পাঁচবার চান্দ্রায়ণব্রত (পালন করার নির্দেশ)।’ (৫৬:১১) লক্ষণীয় যে, পাপের গুরত্ব একই রকম থাকা সত্ত্বেও প্রায়শ্চিত্ত ক্রমশ লঘু হয়ে আসছে। চান্দ্রায়ণ ব্রতে কৃষ্ণপক্ষে প্রত্যহ একটি করে অন্নগ্রাস কমিয়ে অমাবস্যায় উপবাস ও শুক্লপক্ষে প্রত্যহ একগ্রাস বাড়িয়ে পূর্ণিমায় পনেরো গ্রাস অন্নগ্রহণের বিধান। গুরুপত্নীগমন ও ব্রাহ্মণহত্যা— যা অপ্রতিকার্য পঞ্চমহাপাতকের অন্তর্গত; –এ সব পক্ষে এই প্রায়শ্চিত্ত নেহাৎই লঘু। অন্য একটি শ্লোক বলে, ‘যে ব্যক্তি ব্রাহ্মণকে ভোজন করায় তার সর্বপাপ বিনষ্ট হয়।’ (ওই ৫৬:১৫) পদ্মপুরাণ-এর দুটি শ্লোকে বলে, ‘ব্রহ্মঘ্ন, কৃতঘ্ন, মদ্যপ কৃচ্ছ্রসাধন, চান্দ্রায়ণ, দান ও বিধিমতে ব্রতপালনের দ্বারা যথাবিধি প্রায়শ্চিত্ত করতে পারে; তাতে তাদের সব পাপ নিশ্চিহ্ন হয়ে নষ্ট হয়।’ (পাতালখণ্ড ১৯:৩১, ৩২) অপ্রতিকার্য পাপ ও তার জন্যে নামমাত্র লঘুদণ্ডের বিধান হঠাৎ যেমন পরস্পরবিরোধী, অতএব অবাস্তব মনে হয়। কিন্তু হয়তো প্রায়শ্চিত্তের দুটি নির্দেশে এর কিছু ব্যাখ্যা মেলে: দান ও ব্রতপালন। উভয়ক্ষেত্রেই দানসামগ্রী ও ব্রতপালনের দক্ষিণার প্রাপক হল ব্রাহ্মণ পুরোহিত। কাজেই নিয়তিবাদ ও প্রাচীন ধর্মশাস্ত্রকাররা যাকে পূর্ব প্রায়শ্চিত্তের অযোগ্য, ঘৃণ্য পাপ বলে অভিহিত করেছিল তার প্রায়শ্চিত্ত ব্রাহ্মণ পুরোহিতের প্রাপ্তিযোগের মধ্যে দিয়ে বেশ সুলভে সাধিত হল। এর মধ্যে খুব সূক্ষ্ম ভাবে ব্রাহ্মণের সামাজিক অবস্থানটি কিন্তু নেমে গেল, কারণ এ তালিকার শীর্ষে আছে ব্রহ্মঘ্ন এবং সুরাপান ক্রমেই বেড়ে যাচ্ছিল বলেই সেটি এখানে স্থান পেয়েছে। কাজেই পূর্বে শাস্ত্র যাকে অপ্রতিকার্য পাপ বলেছে, পরবর্তী শাস্ত্রকাররা সে সম্বন্ধে অনেক সহিষ্ণু হয়ে উঠেছেন। এ ছিল সে যুগের প্রধান একটি লক্ষণ। পরে দেখব যে, সমাজের কিছু কিছু পরিবর্তনই পাপীদের সম্বন্ধে এই সহিষ্ণুতার মূলে।
নৈতিক ও ধর্মীয় জমাখরচের খাতায় পাপ পড়ে খরচের দিকে। পুণ্য জমার দিকে। পুণ্য নানা ভাবে অর্জন করা যায়, খরচ করা যায়, সঞ্চয় করা যায়, ব্যবহার করা যায়, ধার নেওয়া যায়, ধার দেওয়া বা নষ্ট করে ফেলা যায়। এ হল আধ্যাত্মিক সম্পদ এবং ধর্মশাস্ত্রকাররা সাংসারিক সম্পত্তির মতোই এর বিষয়ে চিন্তা করেছেন। সমাজের বিবর্তনের সঙ্গে সঙ্গে নগদ টাকাপয়সা ও মুদ্রার প্রচলন ক্রমে গুরুত্বপূর্ণ ভূমিকা লাভ করল; আধ্যাত্মিক জগতে পুণ্যও ক্রমে ক্রমে এই মুদ্রাগত ধনের ভূমিকায় দেখা দিল। ব্রতপালন, যজ্ঞসম্পাদন, পূজা, দান, পতিসেবা, প্রভুসেবা, রাজপরিচর্যা ও ব্রাহ্মণের পরিচর্যা, সাধুসেবা, তীর্থভ্রমণ ও তীর্থে স্নান, ধ্যান, উপবাস এবং আত্মনিগ্রহের অন্য প্রক্রিয়া, পূর্বপুরুষের ও পিতামাতার শ্রাদ্ধ, দেবদ্বিজে ভক্তি এ সবের দ্বারাই পুণ্য অর্জন ও সঞ্চয় করা যায়। পুণ্য দিয়ে নিয়তির বিরূপ সিদ্ধান্তকে নাকচ করা বা ঠেকানো যায়।
অন্যান্য কোনও প্রাচীন সভ্যতাতেই যেখানে মরণোত্তর সত্তার কোনও সুস্পষ্ট বোধ ছিল না সেখানে এই ধরনের পুণ্যবোধ বা পুণ্যকে অর্থের মতো করে দেখার রীতি ছিল না। হিব্রু শেওল— পৃথিবীর অবতলে একটি নিঃশব্দ বিস্মৃত ধাম, এর সঙ্গেই ব্যাবিলনীয় নরকের যোগ ছিল। উভয়ক্ষেত্রেই বাইবেল-এর নতুন বিধানের সমকালীন ‘কুমরান’ সম্প্রদায়ের পরিমাপযোগ্য পুণ্যের ধারণা সম্পূর্ণ অনুপস্থিত।
ইহুদীদের পুরোহিত সম্প্রদায় রাব্বি (বা রাবাই) দের পুণ্য সম্বন্ধে ধারণা যদিও (খ্রিস্টীয়) প্রথম চারটি শতকে পুঙ্খানুপুঙ্খরূপে স্পষ্ট উচ্চারিত হয়েছে, তবু তা এমন দুটি মুখ্য তত্ত্বের উপর প্রতিষ্ঠিত যার মূল অতীতে বহু সুদূরে প্রোথিত: (১) পুরাতন নিয়মে মোশীর সঙ্গে নিষ্পন্ন ঈশ্বরীয় চুক্তিগুলি মেনে চলা (অর্থাৎ তোরাহ’র প্রতি আনুগত্য) যা আশীর্বাদ ও সুখ বহন করে আনে, এবং (২) এই শর্তের দায়িত্ব ও সুবিধা সামাজিক ও রাষ্ট্রনৈতিক দুঃখ ও মূলত শাস্তিরূপে যা প্রজন্ম থেকে প্রজন্মান্তরে সংক্রমিত হয়, নঞর্থক ভাষায় বললে, অবাধ্যতার ফল শাস্তি—।’ (ম্যাকমিলান এনসাইক্লোপিডিয়া অব রিলিজিয়ন ‘মেরিটস পৃ. ৩৮১) মেসোপটেমিয়ায় মরাণোত্তর অবস্থা সম্বন্ধে অত্যন্ত আদিম কিছু ধারণা প্রচলিত ছিল, তবু পুণ্য সম্বন্ধে কোনও তত্ত্বের সৃষ্টি হয়নি। ইহুদিদের একটি ধারণা বিশ্লেষণ করলে দেখতে পাই, এ বোধের পশ্চাতে সক্রিয় ছিল অন্য এক ব্যাপার: সমাজে উদ্বৃত্ত সম্পত্তির উদ্ভব হওয়ার পরে মানুষ যখন ব্যক্তি হিসেবে ধন উপার্জন, সঞ্চয় এবং বংশানুক্রমে সে-ধন হস্তান্তরণের ব্যবস্থা করতে পারল, তখন পুণ্য অর্জন, সঞ্চয় ব্যয় এবং উত্তরাধিকার রূপে রেখে যাওয়ার ধারণাটিও দেখা দিল। পাপকে খণ্ডন করে পুণ্য এবং ব্যক্তির স্বতন্ত্র প্রয়াসে তা অর্জন ও সঞ্চয় করা যায়, দুর্দিনের জন্যে যেমন ধন রাখা যায়, অকস্মাৎ পদস্খলনের সময়ে ব্যবহারের জন্যে তেমনই পুণ্যও সঞ্চয় করে রাখা যায়।
তীর্থভ্রমণ অত্যন্ত জনপ্রিয় একটি পুণ্যকর্ম— শাস্ত্র একে উচ্চস্থান দিয়ে প্রকাশ্যে বিশেষ ঘোষণা করেছে। উত্তরপশ্চিম ভারতবর্ষ থেকে আর্যরা যখন ক্রমেই দক্ষিণপূর্বে এগোচ্ছিল তখন মুনিঋষিরা প্রকৃতিকে সৌন্দর্যমুক্ত, মনোরম স্থানগুলি, সমুদ্র বা নদী-তটে, হ্রদের বা প্রস্রবনের কাছে কিংবা পর্বতের শীর্ষে ও সানুদেশে— প্রথম পর্বে লোকালয় থেকে দূরবর্তী স্থানে কিন্তু পরে তীর্থভ্রমণ জনপ্রিয় হলে গঞ্জে, হাটে, বাণিজ্য কেন্দ্রেও তীর্থস্থান নির্দিষ্ট করে। ফলে এ সব জায়গায় মানুষ তো সামাজিক ও বাণিজ্যিক প্রয়োজনে আসতই, নিসর্গসুন্দর স্থান দেখে স্নান, পূজা, দানদক্ষিণা দিয়ে পুণ্য সংগ্রহের সুবিধাও পেল। অতএব, ব্যবসাবাণিজ্যে এবং ভক্তি অর্থে এ সব তীর্থস্থান ক্রমেই সমৃদ্ধ হয়ে উঠল। কিছু তীর্থ আছে দুর্গম অঞ্চলে, যেগুলি পুণ্যকামীকে কৃচ্ছ্রসাধনের সুযোগ দেয়। যারা কষ্ট সহ্য করে যায়, তারা নিরালা প্রাকৃতিক শোভায় আকৃষ্ট হয়, কেউ বা তীর্থে বেসাতির আকর্ষণে থেকে যায়। যাই হোক না কেন, শাস্ত্রগুলি— পুরাণ ও ধর্মশাস্ত্র— ধীরে ধীরে নানা উপাখ্যানে একটি মাহাত্ম্যসাহিত্য সৃষ্টি করে তীর্থগুলিকে মহিমান্বিত করে তুলতে লাগল। সারা ভারতবর্ষে লক্ষ লক্ষ ছোট বড় তীর্থ আছে যেগুলিতে সারা বছর ধরে পুণ্যার্থীর কমবেশি ভিড় হয়; এরা নানা সম্প্রদায় ও উপাসনাপদ্ধতির প্রতিনিধি। অধিকাংশকেই টেনে আনে পুণ্যসঞ্চয়ের লোভ।
‘তীর্থ শব্দের দ্বারা নানা বিচিত্র ব্যাপার বোঝায়, অধিকাংশ ক্ষেত্রেই নিকট বা দূর অঞ্চলের মন্দির বা পুণ্যভূমি দর্শন করাই মুখ্য উদ্দেশ্য হয়… যে ধরনের ক্ষেত্র দর্শন করা হয় সে অনুসারেও তীর্থকে পৃথক করা যায়।’ (উইলসন ১৯৮৩, পৃ. ১২-১৩) এই মন্দিরগুলি নানা বিভিন্ন ধরনের হতে পারে এবং কাঠ, পাথর বা ইঁট দিয়ে গড়া ছোট দেউল থেকে বহুতল বিস্তৃত সৌধও হতে পারে। সঙ্গে থাকে স্নানের সুবিধা এবং তৎসংশ্লিষ্ট ছোটখাট ঘর কিংবা গ্রামে হয়তো কোনও বড় গাছের নিচে বিশ্রাম বা আশ্রয়স্থল। প্রায় সব প্রধান ও কিছু অপ্রধান ধর্মসংস্থাতেই এ ধরনের ছোটখাট দেউল থাকে। প্রায় প্রত্যেকটিরই সঙ্গে সংশ্লিষ্ট থাকে কিছু অতিপ্রাকৃত ঘটনা-সমন্বিত কাহিনি, যার দ্বারা ধর্মস্থানটির মহিমা বৃদ্ধি পায়। ব্রাহ্মণ্য মন্দিরগুলির ক্ষেত্রে এ ধরনের প্রায় সব কাহিনি লিপিবদ্ধ আছে। কিছু বা জনমানসে সঞ্চরমান ধর্মকথার অন্তর্ভুক্ত গাথা, গান, বীরগাথা এবং অধিষ্ঠাতা দেবতাদের লোকসাহিত্যে প্রকাশের কাহিনিরূপে বিধৃত আছে। অতিকথার সৃষ্টিতে সব তীর্থস্থানই পৃথিবীর ‘নাভিমূল’ রূপে পরিকল্পিত, এগুলি পৃথিবীর কেন্দ্র, অতএব পৃথিবীর অবতলের ও অন্যান্য দেবশক্তির সঙ্গে ঘনিষ্ঠভাবে যুক্ত, যে শক্তিগুলি বিশ্বজাগতিক বলেই তারা পৃথিবী ও মনুষ্যজীবনকে নিয়ন্ত্রণ করে। দীর্ঘকালব্যাপী লোকমানসের অতলে বিচরণশীল এই সব বিশ্বাসই কোনও স্থানকে পুণ্যভূমি বা তীর্থে পরিণত করে, পারিপার্শ্বের অঞ্চলগুলি থেকে একটি স্থলকে স্বতন্ত্র করে, কারণ সেখানে থাকে অতিলৌকিক পবিত্রতা, এ শক্তি তীর্থযাত্রীকে আশীর্বাদ করার ক্ষমতা রাখে, যাতে তার মনোবাঞ্ছা পূরণ হয় এবং সে পুণ্যসঞ্চয় করে।
অধিকাংশ তীর্থক্ষেত্র সম্বন্ধেই মানুষ বিশ্বাস করে যে, বিশেষ বিশেষ দিনে, তিথিতে, লগ্নে, ঋতুতে তার পবিত্র শক্তি তীক্ষ্ণতর হয়। অনুষ্ঠানের নির্দেশ অনুসারে, বিশেষ তিথিতে, সূর্য-চন্দ্র-গ্রহণকালে অধিক পুণ্যের সঞ্চার হয়। (মৎস্য পু. ৬৬ অধ্যায়) ‘যে ব্যক্তি কার্তিক মাসে তুলসীপাতা দেয় (দেবস্থানে) সে সহস্র গাভীদানের পুণ্য লাভ করে।’ (বৃহন্নারদীয় পু. আদ্যখণ্ড ৮:২৩) ‘যে পরিস্কৃত উন্নত ভূমিতে তুলসীপাতা স্থাপন করে সে অনন্ত স্বর্গ লাভ করে’। (ঐ ৮:৫৩) তীর্থস্থান সারা ভারতবর্ষে ইতস্তত বিক্ষিপ্ত আছে। মহাভারত-এ তীর্থস্থানের বহু তালিকা আছে এবং এমন বেশ কিছু পুরো অধ্যায় আছে যাতে তীর্থগুলির নাম, আপেক্ষিক পবিত্রতা এবং দর্শনে পুণ্যের মাত্রা বর্ণিত হয়েছে। (৩:৮০:২৯-৮১; ৯৬; ১১৪-১৭৮; ৩:৮২; ৮৩:১-১০১; ৮৫:৪০২৩; ৮৬ থেকে ৮৮ তিনটি পুরো অধ্যায় এবং পুরো ৯৩ অধ্যায়) মহাভারত-এর পরবর্তী সংযোজন হরিবংশ-তেও তীর্থক্ষেত্রের নানা পরিচয় আছে; নদী, পর্বত এবং পবিত্র কুঞ্জও। প্রখ্যাত পর্যটক কৃষ্ণের জ্যেষ্ঠ ভ্রাতা বলরাম ওই গ্রন্থে অনেক তীর্থের বর্ণনা করেন। (বিষ্ণুপর্ব ১০৯:২২-৪২)
তীর্থক্ষেত্রের সঙ্গে পাপমোচনের অচ্ছেদ্য যোগ। বিশেষ বিশেষ তীর্থের বিশেষ ধরনের পাপ থেকে মুক্তি দেওয়ার খ্যাতি। কিন্তু কিছু তীর্থ আছে যেখানে সর্ব পাপ ক্ষয় হয়, যেমন গঙ্গা, বারাণসী, প্রয়াগ, গয়া, ইত্যাদি। এ সব তীর্থে অধিক পরিমাণে পুণ্য অর্জন করা যায়। অর্থাৎ পুণ্যক্ষেত্রগুলির মহিমাও আপেক্ষিক। মানুষ অন্যত্র পাপ করলেও গঙ্গা তার সব পাপ হরণ করে। কিন্তু গঙ্গার তটে বা সান্নিধ্যে পাপ করলে তা তৎক্ষণাৎ দশ লক্ষগুণ বেড়ে যায়। (ব্রহ্মবৈবর্ত পু. ব্রহ্মখণ্ড ১০:৮৩) ভারতবর্ষে যে পাপ করেছে সে যদি সরস্বতী নদীতে তীর্থস্থান করে, তৎক্ষণাৎ তার সর্ব পাপ মোচিত হয় ও সে বিষ্ণুলোকে নিরন্তর বাস করে। (ব্রহ্মবৈ পু. প্রকৃতি খণ্ড ৬:৪) সব ক’টি পুরাণেই গঙ্গার বিশেষ মাহাত্ম্য কীর্তিত হয়েছে। (অগ্নি পু. ১১০ অধ্যায়, বৃহন্নারদীয় আদ্য অধ্যায় ৫, মধ্য অধ্যায়, ২৫, দেবীভাগবত ৯:১২:৩৭ ইত্যাদি) গঙ্গা, বারাণসী ও প্রয়াগের বিশেষ পবিত্রতার সঙ্গে সম্পৃক্ত হল অন্য একটি পবিত্র নদী, যমুনা, যার সঙ্গে গঙ্গার সঙ্গমস্থলেই প্রয়াগতীর্থ; বহু প্রাচীনকাল থেকেই এটি একটি পুণ্যক্ষেত্র বলে গণিত। কোটি কোটি বৎসরে কৃত পাপ এমনকী ব্রহ্মহত্যার পাপও গঙ্গাস্নানে বিলুপ্ত হয়। (দেবীভাগবত পু. ৯:১২:৩৭) প্রায় সব পুরাণেরই বারাণসী একটি মহতী পুণ্যভূমি (পদ্ম পু. সৃষ্টি খণ্ড ১৯ অধ্যায়, মৎস্য ১৭৯-১৮৪ অধ্যায়, কূর্ম ৩০ অধ্যায়, নারদ ১১২ অধ্যায় ইত্যাদি) যে সকাল-সন্ধ্যা গঙ্গাতটে ঝাঁট দেয় সে বহু কোটি জন্মের পাপ থেকে মুক্ত হয়। (বৃহন্নারদীয় ২৮:১০) প্রয়াগও বহু প্রাচীন কাল থেকে একটি তীর্থক্ষেত্র। (পদ্ম স্বৰ্গখণ্ড ২১-২৩ অধ্যায় কূর্ম ৩৫-৩৭ মৎস্য ১০২-১১১) যমুনা ও তার তটভূমি প্রাচীন কাল থেকেই পবিত্র ক্ষেত্র, প্রধানত কৃষ্ণের লীলাভূমি বলে। (ব্রহ্মাণ্ড ৬:৩১, কূর্ম ৩৮ অধ্যায়, পদ্ম স্বৰ্গখণ্ড ১৭, ১৮৩ অধ্যায়, ব্রহ্মবৈবর্ত ব্রখণ্ড ১১:২৫, বৃহন্নারদীয় মধ্য ২৮ অধ্যায়) যে কুরুক্ষেত্রকে কুরুপাণ্ডবের যুদ্ধক্ষেত্র বলে মনে করা হয় সেটিও একটি পুণ্যভূমি, সম্ভবত এর ‘ঐতিহাসিক’ গভীর অনুষঙ্গের জন্যেই, এটিও একটি প্রধান তীর্থক্ষেত্র। কুরুক্ষেত্রে স্নান করলে মানুষের সর্বপাপ মোচন হয়। (বামন পু. ৪১:২১; পদ্ম স্বর্গখণ্ড ১৩ অধ্যায়) কাবেরী, নর্মদা, সরস্বতী, রেবা নদীকেও পুরাণে তীর্থ বলে উল্লেখ করেছে। (পদ্ম স্বর্গ ৬, ৮-১০ অধ্যায়; মৎসয ১৮৫-১৯৩ অধ্যায়; অগ্নি ১১৩ অধ্যায়) গয়ার পবিত্রতার সঙ্গে প্রধান যোগ শ্রাদ্ধ-তর্পণের, কাজেই তীর্থ হিসাবে এটি একেবারে প্রথম শ্রেণির। (অগ্নি ১১৪-১৬ অধ্যায়) এ সব ছাড়াও নানা ছোটখাট তীর্থস্থান প্রায় সব পুরাণেই ভারতবর্ষের ইতস্তত ছড়ানো আছে। (ব্রহ্ম ২:১৫, ১৬-৩২ অধ্যায়, মৎস্য ১১৫ অধ্যায়, বামন ২:৩৬-৪২; ৩৬, ৩৭, ৪২ অধ্যায়, ব্রহ্ম ১:১৭:১-৮৬; ৪০-৪৬ অধ্যায় দ্বিতীয় ভাগ ১৫-৩২ অধ্যায়।
সমুদ্র, নদী, হ্রদ, পুষ্করিণী, প্রস্রবণ ইত্যাদির সান্নিধ্য ছাড়াও শিবলিঙ্গ যেখানে যেখানে প্রতিষ্ঠিত, সেগুলিকেও এক বিশেষ ভাবে পুণ্যস্থান মনে করা হয়। বামন পুরাণে এর পবিত্রতা ব্যাখ্যা করে, এই তীর্থের পুণ্য বিবৃত করা হয়েছে; শিবলিঙ্গ দেখলেই অগ্নিহোত্র যাগ করার পুণ্য লাভ করা যায়। (৪৬:৩৩ )
গত দু শতাব্দী আগেও তীর্থযাত্রা শ্রমসাপেক্ষ, ব্যয়সাধ্য ও বিপৎসংকুল ছিল। কাজেই আপ্রাণ আগ্রহ সত্ত্বেও রোগী, বৃদ্ধ, নারী, শিশু ও দরিদ্রের পক্ষে পুণ্যের এ দ্বারটি রুদ্ধ ছিল। অতএব বিকল্পের উদ্ভাবনা আবশ্যিক হয়ে উঠল; যে ব্যক্তি স্নানান্তে প্রতিদিন প্রাতঃকালে ব্রাহ্মণকে ভক্তিভরে প্রণাম করে, তার সর্বতীর্থে স্নান ও সর্ব যজ্ঞের অনুষ্ঠান করা হয়ে গিয়েছে। (ব্রহ্মবৈবর্ত, ব্রহ্মখণ্ড ১১:২৫) এক জায়গায় কৃষ্ণ বলেন, ‘যেখানে আমার ভক্তরা পরস্পরের পাদপ্রক্ষালন করে, সে স্থানটি এমন এক তীর্থে পরিণত হয় যা নারীহত্যা, গাভীহত্যা, ব্রহ্মহত্যা, কৃতঘ্নতা ও গুরুতন্ত্রগমনের পাপ নাশ করে। এরা এই জন্মেই মোক্ষ লাভ করে।’ (দেবীভাগবত ৯:৫:২৬, ২৭) কাজেই তীর্থে না গিয়েও তীর্থ করার পুণ্য পাওয়া যাচ্ছে। প্রথম উদ্ধৃতিটিতে ব্রাহ্মণ দেবতার ভূমিকায় অধিষ্ঠিত হয়ে পাপ মোচনের অধিকার লাভ করছেন এবং দ্বিতীয়টিতে কৃষ্ণভক্তি মহাপাতক মোচন করে।
বহু তীর্থস্থানের পবিত্রতা এবং গরিমা আসে তৎসংলগ্ন পৌরাণিক উপাখ্যান থেকে। তবুও নিশ্চিত ভাবে বলা যায় না তীর্থই কাহিনিগুলি সৃষ্টি করে, না কাহিনি তীর্থস্থানটিকে। অতিকথার চরিত্রগুলি যে সব স্থানে জীবনধারণ করে বিশেষ বিশেষ কীর্তি রেখে যান সেগুলি তীর্থে পরিণত হয়। প্রত্যেক তীর্থেরই সংশ্লিষ্ট পৌরাণিক কাহিনির প্রয়োজন এবং প্রধান তীর্থগুলির সঙ্গে বহু বিভিন্ন উপাখ্যান সংযুক্ত হয়ে সেগুলির বহুমুখী গরিমা বৃদ্ধি করে। তীর্থভ্রমণ কেন? যে কারণে মানুষ দান করে, দেবতার অর্চনা করে, ব্রতপালন করে, প্রায়শ্চিত্ত ও তর্পণ করে সেই কারণেই তীর্থভ্রমণ। এতে পাপ ক্ষয় করে পুণ্য অর্জন করা যায়। গ্রিক প্রতিহিংসার দেবী এরিনিয়েসদের মতো পূর্বপাপ মানুষকে নিয়ত তাড়া করে ফেরে; প্রত্যেকটি পাপভার তাদের যেন আপল্লোর বেদীর কাছে নিয়ে আসে ক্ষমা এবং শান্তি পাওয়ার জন্যে। তীর্থ হল পাপস্বীকার ও প্রায়শ্চিত্তের স্থান, এখানে পাপভারে ক্লিষ্ট চিত্ত স্বস্তি পায়, নৈতিক শুচির বোধ ও প্রশান্ত ভবিষ্যতের আশ্বাস ফিরে পায়। তীর্থের অধিষ্ঠাত্রী দেবতা প্ৰকাশ্য নিমিত্তমাত্র; যথাবিহিত ভাবে অনুষ্ঠিত ও সমাপিত তীর্থক্রিয়াই নৈতিক শোধন সাধন করে— সুদীর্ঘ, কষ্টকর পথপরিক্রমা, স্নান, প্রদক্ষিণ, পূজা, তৰ্পণ-প্রায়শ্চিত্ত, দানদক্ষিণাতে এ অনুষ্ঠান পরিপূর্ণ হয়। তীর্থ তাই একটি জটিল প্রক্রিয়া, যা এক দিকে পাপমোচন করে ও অন্য দিকে পুণ্য অর্জন করে। নৈতিক জমাখরচের হিসেব মিলে যায়, জমার অঙ্ক বাড়ে। বস্তুত, নিয়তির গতিভঙ্গকারী সব প্রক্রিয়ারই উদ্দেশ্য নিয়তির গতিকে স্থগিত করা। তীর্থও এই কাজই জটিল অনুষ্ঠানের মধ্যে দিয়ে সমাধা করে।
তীর্থক্ষেত্রগুলিকে একটি দিব্য মহিমা ঘিরে থাকে; ভূগোলে এর কোনও ব্যাখ্যা নেই। ইতিহাসে কুরুক্ষেত্র ছাড়া (কুরু-পাণ্ডব যুদ্ধ যদি সত্যিই ঐতিহাসিক হয়ে থাকে; যা নিয়ে যথেষ্ট সন্দেহ আছে) অন্য তীর্থগুলির যে মহিমা তার কোনও ব্যাখ্যা নেই। তীর্থের মহিমার ব্যাখ্যা দিয়েছে পুরাণের উপাখ্যানগুলি, কিন্তু এগুলি তীর্থস্থান প্রতিষ্ঠিত হওয়ার পরের সমর্থক রচনাও হতে পারে। বর্তমানে যেমন, তেমনই অতীতেও কোনও ব্যক্তি যদি ভাবে, অনুভব করে বা ‘স্বপ্ন দেখে’ যে একটি স্থান পবিত্র বা অতিলৌকিকমহিমাযুক্ত, তা হলে সহজেই আশপাশের লোকেরা তা মেনে নেয় এবং ক্রমে ক্রমে স্থানটি তীর্থের মহিমা পায়। এই পুণ্য বা মহিমায় কী হয়? প্রায় সব তীর্থস্থান সম্বন্ধেই শাস্ত্র বলে যে, ‘বহু জন্মের পাপ নষ্ট হয়’– এ কথা পুরাণগুলিতে অসংখ্যবার উচ্চারিত হয়েছে। অর্থাৎ তীর্থ যেন স্বস্থানে থেকে নিয়তিরই কর্মচারী হয়ে কাজ করে। শুচিমনে তীর্থভ্রমণ, ভক্তি ভরে সেখানে নানা শাস্ত্রবিহিত অনুষ্ঠান, স্নান, পূজা, শাস্ত্রনির্দেশ অনুসারে দানদক্ষিণা— এর দ্বারাই পাপকারী পাপ থেকে মুক্ত হয়; এবং পাপের শাস্তি হয়, তার পাপের প্রকৃতি, গুরুত্ব, পাপাচরণের কালের ব্যাপ্তি অনুসারে, যত জন্ম ব্যাপ্ত করে পাপ করা হয়েছে তার হিসেব ধরে। সাধারণ ভাবে দীর্ঘ নরকবাস, ঘৃণ্য বা নিম্নবর্গের জীবনে জন্ম, প্রেত বা ইতর জীব হিসেবে দীর্ঘকাল যাবৎ অবস্থান— পাপীর এই সবই প্রাপ্য হয়। কিন্তু শাস্ত্রে যখন বলে যে, তীর্থ করলে হিসেবের খাতা পরিষ্কার হয়ে যায়, তখন বোঝা যায় যে, তীর্থ নিয়তির এক অত্যন্ত রহস্যময় ও শক্তিশালী পরিচারক। সে যেন দয়াময় বিশ্বনিয়ন্তার বা ক্ষমাশীল ত্রাতার করুণার প্রতীক। ভারতবর্ষে ইতস্তত বিক্ষিপ্ত— উত্তর, দক্ষিণ, পূর্ব, পশ্চিমে— যে অগণ্য তীর্থগুলি আছে তাতেই প্রমাণ হয় পুরাণের অংশগুলি কোথায় কোথায় রচনা হয়েছিল। পুরাণকাররা তাঁদের অঞ্চলের অধিবাসীদের সুবিধের জন্যে তীর্থের স্থানগুলি নিরূপণ করতেন, যেন সেই যানবাহনের অসুবিধের দিনে মানুষকে খুব দূরের পথ পাড়ি দিয়ে তীর্থে না আসতে হয়।
ক্যাথলিক সমাজে পুরোহিতের কাছে পাপস্বীকার ও ক্ষমাপ্রাপ্তিতে যে ভাবে মানসিক ভার লাঘব হয়, তা মানুষের পরম কাম্য একটি প্রাপ্তি। তীর্থে যে পুণ্য হয় তা এর চেয়ে অনেকগুণ বেশি। কারণ, প্রথম ভারতবর্ষের মানুষ জন্মান্তরে বিশ্বাস করে, কাজেই পূর্ব-পূর্ব জন্মে কত অসংখ্য পাপ যে তার জমে আছে তা জানবার কোনও উপায়ই তার নেই; সে আতঙ্ক একটা প্রকাণ্ড মানসিক বোঝা। দ্বিতীয়ত, তীর্থ যে পাপমুক্তির প্রতিশ্রুতি দেয় তা বিগত ও আগামী বহু জন্মের পাপক্ষয়ই শুধু নয়, বিগত পূর্বপুরুষ ও অনাগত উত্তর পুরুষের কোটি কোটি জন্মের সমস্ত পাপমোচনের আশ্বাস দেয়। এতে যে মানসিক প্রশান্তি, স্থৈর্য, বিশদতা ও লঘুভার-বোধ আসে তার কোনও তুলনা নেই। তার জানা, অজানা সমস্ত পাপের বোঝা এক লহমায় মিলিয়ে যায়, যে সব পাপের উপর এমনিতে তার কোনও নিয়ন্ত্রণই ছিল না। শুধু তাই নয়, এই বিশেষ ধরনের লঘুভার বোধ বিবেককে প্রণোদিত করে শুচি জীবনযাপন করতে এবং আরও সাহস ও ভরসা দিয়ে জীবনের সম্মুখীন হতে, তাকে আশ্বস্ত করে ভবিষ্যৎ সম্বন্ধে। এ কথা তাদের পক্ষে সত্য, যারা তীর্থ এবং তীর্থ মাহাত্ম্য বিশ্বাস করতে পারে; তারাই এই পাপমোচন ও নৈতিক দায়মুক্ততার বোধ লাভ করে।
তীর্থযাত্রীর একটি আবশ্যিক ও গুরুত্বপূর্ণ করণীয় হল, ব্রাহ্মণকে দান করা। এটি না হলে তীর্থযাত্রা অসম্পূর্ণ ও নিষ্ফল থেকে যায়, পাপক্ষয়ের সম্ভাবনা থাকে না। ব্রাহ্মণকে জীবিকার উপায় করে দেওয়া খুবই পুণ্যকর। এই গ্রহীতা ব্রাহ্মণ যদি আধ্যাত্মিক শক্তিযুক্ত হয় তবে দানের ফল অক্ষয় হয়। সদাচারী বিবাহিত ব্রাহ্মণ যদি বেদজ্ঞ ও শাস্ত্রজ্ঞ হন এবং তেমন ব্রাহ্মণকে কেউ যদি জীবিকার স্থায়ী উপায় করে দেন তা হলে সেই দাতার কী লাভ হয়? ‘সে পিতা ও মাতার পক্ষ থেকে দু’ কোটি বংশধর নিয়ে নিষ্পাপ অবস্থায় বিষ্ণুলোকে বাস করে।’ (বৃহন্নারদীয়, উত্তর ১৩:২৭-২৯) দুশো বারো শ্লোকের একটি পুরো অধ্যায় দানের পুণ্য কীর্তনের। যে লোক মন্দির ঝাঁট দেয় (শ্রমদান) সে তত সহস্র কল্প বিষ্ণুলোকে বাস করে যতগুলি ধূলিকণা সে ঝাঁট দিয়েছে। (ওই ১৩:১৩৭-৭৯) কল্প মানে সৃষ্টি স্থিতি প্রলয়ের সমাহার। খাদ্যদানের চেয়ে বড় দান তিন ভুবনে নেই। (বৃহদ্ধর্ম উত্তর ১৫:২৬) ব্রাহ্মণকে যে কোনও দিন দান করলেই পুণ্য হয়, কিন্তু পূর্ণিমা অমাবস্যায় করলে শতগুণ হয়। (বৃহন্নারদীয়, প্রকৃতি ৯:১৩, ২৯ শ্লোক পর্যন্ত পুরো অধ্যায়টির বক্তব্যই দানের পুর) দানকে আবশ্যিক, অপরিহার্য করে তোলা হয়েছে নানা শাস্ত্রবাক্য দিয়ে— যেমন, ‘কোনও শুভ অনুষ্ঠানের পরে অনুষ্ঠাতা যদি জ্ঞানের অভাবে বা অসাবধানতাবশে ব্রাহ্মণকে দান না দেয়, তা হলে এক ‘মুহূর্ত’ পরে তার পাপ দ্বিগুণ হয়, ছ’গুণ হয় এক রাত্রি পরে, ত্রিরাত্রি পরে দশগুণ, সপ্তাহান্তে বিশগুণ, মাসান্তে শতগুণ ও বৎসরান্তে ত্রিকোটিগুণ হয়।’ (ব্রহ্মবৈবর্ত প্রকৃতি, ৪২:৫৪-৫৮) ব্রাহ্মণকে দানের ওপরই নির্ভর করবে ‘দাতা’ বহু সন্তান লাভ করবে না নির্বংশ হবে, ধনী না দরিদ্র, রূপবান না কুৎসিত হবে, তার সন্তান দীর্ঘজীবী হবে, না মৃত জন্মাবে, গুণবাণ হবে, না অঙ্গহীন হবে। (ঐ ৪৩:২৯-৩২) এই অংশ ব্রাহ্মণকে দান করার কথাই বারে বারে আছে; দান না করার দোষ বাড়তে বাড়তে নরকে মূত্রহ্রদে সহস্র বৎসর বাস করার কথাও আছে। (ঐ কৃষ্ণজন্ম, ৮৭:৭২-৭৪)
ক্রমে ক্রমে দানের সামগ্রীগুলি বিশ্লেষিত হতে লাগল। খাদ্য থেকে আরম্ভ করে, (তেলের জন্যে) তিন গাভী, সহস্র বলদ, তিলপর্বত, লক্ষ্মী প্রতিমা, একটি কুমারী ও একটি গাভী (যজ্ঞের ঘিয়ের জন্যে); যে দাতার অদেয় কিছু থাকে না তার ‘কল্পপাদপ’ সংজ্ঞা হয়। (লিঙ্গ পুরাণ উত্তরভাগ, ৩০-৪০ অধ্যায়) ‘ব্রাহ্মণরা লোকপালদের প্রতিভু, তাই তাদের যথোপযুক্ত দান দিতে হবে। ভূমি, গাভী, সুবর্ণ, খাদ্য এবং কুমারীমূর্তি; অধিকাংশ দানের তালিকাতেই তিল ও ঘিয়ের উল্লেখ আছে। মহাভারত-এ দানসামগ্রীর তালিকায় প্রতি বস্তু দানের সঙ্গে অনুরূপ পুণ্যের উল্লেখ আছে।’ (১৩:৬৫:২৪:৬৩, ৬৬; পরজন্মে লভ্য পুণ্যফলের কথা আছে ৩:১৮৪:৮-১১; ১৩:৬৭:১৫-৩৩; ভূমিদান ইত্যাদির পুণ্যফল ১৩:৬৮:৪-২১, গাভী, দুগ্ধ ও দুগ্ধজাত বস্তু দানের ফল আছে ১৩:৭০:২৭–৩৫; ৪৫–৫৫; ছাতা ও জুতো দানের ফল আছে ১৩:৯৭ পুরো অধ্যায়টি জুড়ে।) দান ব্যক্তিকেও দেওয়া যায়, কোনও গোষ্ঠীকেও দেওয়া যায়। যেমন ইষ্টাপূর্তের মধ্যে পড়ে পুষ্করিণী খনন, উদ্যান নির্মাণ, কূপখনন— এ সবের দ্বারা বহু লোক উপকৃত হয় এবং এ সবের দাতা অনুষ্ঠাতার পুণ্য বহুগুণ হয়। সেই ধরনের পুণ্যই হয় বৃক্ষরোপণে ও কাননরচনায়। (মৎস্য ৫৮-৫৯ অধ্যায়) কিন্তু ব্রাহ্মণকে দেয় সাধারণ দান হল: গুড়ে নির্মিত গাভী, তণ্ডুলপর্বত, লবণশৈল, সুবর্ণাচল, তিলপর্বত, কার্পাস, ঘি, রত্ন, রৌপ্য, শর্করা, গাভী, চিত্রমৃগচর্ম। এই সব দানের ফর্দ বাড়তেই থাকে যতক্ষণ না আমরা ষোড়শ মহাদানের কথা শুনি, তেমনই ‘হিরণ্যগর্ভ’ নামে মহাদান, ‘ব্রহ্মাণ্ড’ মহাদান, ‘কল্পতরুদান’, ‘কল্পধেনু’, ‘রথ-অশ্ব’ দান, সুবর্ণহস্তী, পাঁচটি লাঙল, রত্ননির্মিত গাভী, ইত্যাদি ইত্যাদি। (মৎস্য ৮১-৯১ অধ্যায়, ২০৪, ২০৫, ২৭৩-২৮৮ অধ্যায়; কূর্ম ২৬ অধ্যায়, অগ্নি ২০৬-২১৩ অধ্যায়) দান সম্বন্ধে অংশগুলির শেষে প্রায়ই একটি মাহাত্ম্য অংশ দেখা যায়, সেখানে দানকে শ্রেষ্ঠ পুণ্যকর্ম বলা হয়েছে এবং দাতাকে উচ্চ প্রশংসা করা হয়েছে।
এ সব থেকে পরিষ্কার হয় যে, ব্রাহ্মণকে দান করলে অতিলৌকিক শক্তিগুলি প্রীত হন এবং দাতা সম্বন্ধে তাদের প্রতিকূল সিদ্ধান্তগুলি প্রত্যাহার করে নেন। অতএব নিয়তির অশুভ সিদ্ধান্ত প্রতিহত করার পক্ষে ব্রাহ্মণকে দান করা একটি প্রকৃষ্ট উপায়। শাস্ত্ৰ অবশ্য ‘দ্বিজাতি’কে দান করার কথাই বলে অর্থাৎ ব্রাহ্মণ; সমাজে ধীরে ধীরে যে সব পরিবর্তন আসে তাতে পৌরাণিক যুগে দ্বিজাতির অর্থ ক্রমে শুধু ব্রাহ্মণেই পর্যবসিত হয়েছিল। যদিও কোনও কোনও পুরাণ বলে দানপ্রতিগ্রাহী ব্রাহ্মণকে শাস্ত্রজ্ঞ হতে হবে, আদর্শচরিত্র হতে হবে, কিন্তু পরবর্তী কালের শাস্ত্রগুলিতে এ সব গুণের দাবি প্রত্যাহত হয়ে গেল; তখন ব্রাহ্মণ হলেই প্রতিগ্রাহী হতে পারবে— জাত্যা ব্রাহ্মণঃ হলেই হল। অতএব দানের প্রতিগ্রহীতার গুণের বা বিদ্যার বা চরিত্র-উৎকর্ষের ওপর আর দাতার পুণ্য নির্ভর করছে না। শাস্ত্র পরম উদার ভাবে দাতাকে সর্বপাপ থেকে মুক্ত করে, শুধু তাকে নয় তার পূর্বপুরুষ ও উত্তর পুরুষের বহু প্রজন্ম ধরেই এই পাপমুক্তির আশ্বাস দেয়। নিয়তি যেন দানের হিসাব রাখে এবং দাতার নৈতিক দায়মুক্ত করে তাকে যান্ত্রিক ভাবে পুণ্য দায় করে।
বৌদ্ধ গ্রন্থে বহুজনীন কল্যাণের জন্য দানে যে কাহিনি পাই— দুর্ভিক্ষের সময়ে অনাথপিণ্ডদের সহস্র ক্ষুধিতকে আহার দান বা বিত্তবতী গণিকা অম্বাপালীর অর্হৎদের জন্যে ভূমি ও উদ্যানদান— এর দ্বারা এরা বহু পুণ্যের অধিকারী হন, আধ্যাত্মিক কল্যাণের ভাগী হন ও নির্বাণের কাছাকাছি আসেন। কিন্তু ব্রাহ্মণশাস্ত্রে দানের ফল স্বর্গে সুখভোগ, ধনী উচ্চবংশে জন্ম এবং পূর্ব ও পরজন্মের বহু পুরুষের সঙ্গে বহু পাপ থেকে মুক্তি। পাপমুক্তির একটা অস্পষ্ট নৈতিক দিক আছে, কিন্তু শুধু দানের দ্বারা পাপমুক্তি হলে এক দিকে নৈতিকতা যেমন অতি সুলভ হয়ে যায়, অন্য দিকে ধনীদেরই এ পুণ্যলাভে অধিকার থাকে। এ কথা বলা হয়নি যে, গৃহনির্মাণ, পুষ্করিণী, উদ্যান নির্মাণে অধিক পুণ্য, কারণ বহু সংখ্যক ব্যক্তি এর ফল ভোগ করে এবং এ দানগুলি দীর্ঘস্থায়ী, বহু প্রজন্মের প্রয়োজন মেটায়, যা একক ব্রাহ্মণকে দত্ত দানের চেয়ে বেশি তাৎপর্যপূর্ণ। এবং সে ব্রাহ্মণটি দুশ্চরিত্র ও অশিক্ষিত হলেও কিছু এসে যায় না, কারণ যার যোগ্যতা নির্ণীত হচ্ছে কেবলমাত্র ব্রাহ্মণ বংশে তার জন্মের দ্বারা। বারবার ব্রাহ্মণদের দানের ব্যাপারে গ্রহীতা ব্রাহ্মণদের শিক্ষাগত, চরিত্রগত যোগ্যতাকে উপেক্ষা করার দ্বারা একটি ব্যাপার স্পষ্ট হচ্ছে তা হল জাতি হিসাবে ব্রাহ্মণের ক্রমাগত অবক্ষয়। পরবর্তী পুরাণগুলি বলে ব্রাহ্মণ বংশে জন্মই একটি পুণ্যকীর্তি। এর থেকে সূচিত হয় যে, গুণে বিদ্যায় চরিত্রে ব্রাহ্মণের কোনও দাবি আর গোষ্ঠীগত ভাবে অবশিষ্ট নেই; তার একমাত্র পরিচয় ব্রাহ্মণবংশে জন্ম। শুধুমাত্র ব্রাহ্মণবংশে জন্মেছে যে সে বিদ্যাগুণ-চরিত্রবর্জিত হলেও তাকে দান করার দ্বারা দাতারও যেন নৈতিক অবক্ষয় ঘটে।
শাস্ত্র যখন নিয়তির নির্দেশকে এমন যান্ত্রিক ভাবে নির্ধারণ করার সমর্থন জোগায় তখন বোঝা যায় পুরো সমাজেরই নৈতিক মান নেমে গেছে এবং পরিহাসের মতো শোনালেও, নিয়তি সম্বন্ধে সম্ভ্রমও যেন এক অর্থে কমে গেছে— এমনটা বোঝা যায়। এখন মানুষ অপ্রায়শ্চিত্তাহ মহাপাতক সহজেই মোচন করতে পারে, এমন পাতক যা সে বা তার পূর্বপুরুষ করেছে ও উত্তরপুরুষ অতীত ও অনাগত কালে করবে। এতাবৎকালে যে নিয়তি প্রবল প্রতাপান্বিত ছিল তার বিধান যদি শুধু ব্রাহ্মণনামধারীকে দান করেই খণ্ডন করা যায়, তা হলে সমাজের নৈতিক কাঠামোটা হাস্যকর ভাবে নড়বড়ে এবং খেলো হয়ে যায়।
ব্রত দেখা দেয় দানের কিছু পরে, দানের সূচনা বৈদিক পর্বে; ব্রত পরবর্তী কালের উদ্ভাবন। দুটিরই নিশ্চয়ই প্রাচীন কাল থেকেই যুগপৎ চর্চা ছিল। সহজ ভাষায় বললে— ব্রত হল দৈনন্দিন বা শৌখিন ব্যবহার্য কিছু বস্তু বা খাদ্য থেকে কিছুকাল নিজেকে বঞ্চিত রাখার মানসিক সংকল্প, যার পরিবর্তে সে ব্যক্তি কোনও কামনা পূরণের আশা করে। ব্রতে এই ভাবে স্বেচ্ছাবঞ্চিত থাকার সর্বদাই একটা সময়সীমা থাকে। সে সময় শেষ হলে ব্রতকারী বা ব্রতকারিণী আত্মীয়বন্ধুর সঙ্গে মিলে আনুষ্ঠানিক ভাবে ব্রতের ‘পারন’ করে পুরোহিতের সাহায্যে এবং পুরোহিতকে যথাসাধ্য দক্ষিণা দেয়, শাস্ত্র নির্দিষ্ট বস্তু দান করে। এই ভাবে ব্রত উদযাপন করে মানুষ নিয়তির কোনও সিদ্ধান্তকে নিজের অনুকূলে আনতে বা প্রতিহত করতে চেষ্টা করে।
আধ্যাত্মিক ভাবে ‘ব্রতের পূর্বগামী ছিল ‘সত্যক্রিয়া’। সমাজের কোনও মানুষকে অপর কেউ কোনও অপরাধ সম্বন্ধে সন্দেহ করলে সন্দিগ্ধ ব্যক্তি একটি সত্যক্রিয়া করে সূর্য, চন্দ্র, বায়ু, অগ্নি ইত্যাদি দেবতাদের আহ্বান করে— যেন তাঁরা তার নিষ্পাপতা সম্বন্ধে সাক্ষ্য দেন। প্রাচীন শাস্ত্রে ওই প্রাকৃতিক বা অতিপ্রাকৃত দেবতারা আবির্ভূত হয়ে সন্দিহান জনতার সামনে সন্দিগ্ধ ব্যক্তির শুচিতা জ্ঞাপন ও প্রতিপাদন করেন, তার নিষ্পাপতা তখন সমাজে গ্রাহ্য হয়। অশ্বত্থামা উত্তরার গর্ভে অভিমন্যুর পুত্রের ভ্রুণটিকে হত্যা করার পরে কৃষ্ণ এসে সত্যক্রিয়ার দ্বারা তাকে পুনরুজ্জীবিত করেন, এর দ্বারা পাণ্ডুর বংশ পরম্পরা অব্যাহত থাকে। (মহাভারত ১৪:৬৮:২০-২৪) এ যেন শপথের সমগোত্র। ‘যে সমাজে জনসাধারণের শক্তির প্রতিষ্ঠা দুর্বল এবং আইন অতি প্রাথমিক অবস্থায় আছে (সেখানে) শর্ত বা সন্ধিকে দৃঢ় করার বিষয়ে শপথের একটি বিশেষ ভূমিকা আছে, সেখানে অতিপ্রাকৃত সমর্থন দিয়ে শপথকে সত্য বলে প্রমাণ করা হয়।’ (উইলসনস ১৯৮৩, পৃ. ৩৬) সীতা যখন প্রচণ্ড বেদনা ও অপমানে নিজের শুচিতা সম্বন্ধে দেবতাদের সাক্ষী মেনে চিতাপ্রবেশ করেন তখন ব্যাপারটি পরিণত হয় একটি সত্যক্রিয়ায় এবং তখন দেবতারা তাঁর শুচিতা-প্রতিপাদন করেন। প্রায় এই ধরনেরই একটি সত্যক্রিয়া অনুষ্ঠিত হয় যখন ‘মার’ এর বারংবার প্রলোভনে, শক্তি ও আধিপত্যের লোভ দেখানোতে বিরক্ত হয়ে বুদ্ধ ভূমিস্পর্শ করে শপথ করেন যে, পৃথিবীর আধিপত্য যথার্থই তাঁর; পৃথিবী তাঁর এ শপথের মর্যাদা রাখে; কেঁপে ওঠে, ভূমিকম্প হয়।
বৌদ্ধ সাহিত্যে সত্যক্রিয়ার বেশ কয়েকটি নিদর্শন আছে। ‘পোলজনক’কে মুক্ত করে একটি সত্যক্রিয়া (৫৩৯ নং মহাজনক), আর একটি মৃত বালক ‘সাম’র রক্ষাদেবী বহুশোদরি একটি সত্যক্রিয়া করে তাকে পুনরুজ্জীবিত করে। (৫৪০ নং, সাম) তৃতীয় একটি কাহিনিতে চন্দকে যখন যজ্ঞভূমিতে নিয়ে যাওয়া হচ্ছিল এবং খণ্ড যখন তার মাথাটা কেটে ফেলতে যাচ্ছে তখন চন্দ্র’র স্ত্রী একটি সত্যক্রিয়া করাতে তার স্বামীর প্রাণ বাঁচে। (৫৪২ নং খণ্ডহাল) এই সত্যক্রিয়াগুলিতে শুধু যে অন্যায় অপবাদের নিরাকরণ হয় তা নয়, যে সত্যক্রিয়া করে তার হয়ে প্রকৃতি যেন সাক্ষ্য দিতে বাধ্য হয়। এর মধ্যে দুটি কাহিনিতে মৃত সঞ্জীবিত হয়। অর্থাৎ এটা জীবন মৃত্যু, নিয়তির রাজ্য এবং এই সব কাহিনিতে স্পষ্টই প্রতীত হয় যে, কোনও পুরুষ বা নারীর নির্মল বিবেক নিয়তির ওপরে চাপ সৃষ্টি করে, তাদের অনুকূলে ঘটনা ঘটাতে বাধ্য করে। রামায়ণের সমকালীন এই কাহিনিগুলিতে অতিলৌকিক সাক্ষ্যে ব্যক্তিরা অপবাদমুক্ত হয়। এ হল শপথের আদিম পর্যায়, বেদেও এর নিদর্শন পাওয়া যায়।
‘ব্রত হল সাধুসন্ন্যাসীদের কাছে একটি প্রতিজ্ঞা, যেন তাঁরা বিশেষ কোনও কাজ করেন… (এর ভাষা) উপহারবিনিময় থেকে ধার করা ভাষার সংকেত, সমকক্ষদের মধ্যে আদানপ্রদানের, পারস্পরিকতার অথবা অসমকক্ষদের মধ্যে ঋণের সম্পর্ক, অথবা এ দুইয়ের অন্তর্বর্তী নানা ধরনের পৃষ্ঠপোষকতার সম্পর্ক… এ সব ধর্মনিরপেক্ষ বন্ধনের এবং যে-সব কাঠামোতে এগুলি সংবৃত, তার দিব্যতা প্রতিষ্ঠা হল। একেবারে অসমীচীন ব্যাপারে দিব্যতার আক্রমণ বা অনুপ্রবেশ ঘটল।’ (উইলসন, ১৯৮৩, পৃ. ১৬) ভারতীয় পটভূমিকায় সাধুসন্ন্যাসীরা পুরোহিতের ভূমিকা নিয়েছে, এরা ভগবানকে মিনতিতে অনুকূল করে ভক্তের কামনা পূরণ করিয়ে দেয়।
পারিভাষিক অর্থে শপথ আসলে ‘ব্রত’ এবং ‘ব্রত’ শব্দের আক্ষরিক অর্থ হল জীবনধারণে প্রয়োজনীয় খাদ্য। বস্তুত, অধিকাংশ ব্রতেই কিছুকাল উপবাসের নির্দেশ থাকে এবং খাদ্যের প্রকৃতি, পরিমাণ নিয়ন্ত্রণও একটি আবশ্যিক অঙ্গ, যার দ্বারা পুরোহিত এবং তার মাধ্যমে দেবতা তুষ্ট হন। ব্রতের ক্ষেত্রে দুটি চন্দ্র পক্ষের বিশেষ তাৎপর্য আছে এবং এ তিথিগুলির স্বতন্ত্র নামও আছে। যেমন প্রতিপদ, দ্বিতীয়া, তৃতীয়া বাদেও জয়ন্তাষ্টমী, অখণ্ড দ্বাদশী, ইত্যাদি সুনির্দিষ্ট তিথিও আছে। (অগ্নি ১৭৫-১৯৪ অধ্যায়) এ ছাড়াও ব্রত সম্বন্ধেই পৃথক একটি উপদেশ আছে। (১৭৫ অধ্যায়) শিবরাত্রি (১৯৩ অধ্যায়), ঋতুব্রত (১৯৮ অধ্যায়), ইত্যাদিও আছে। আরও বিশেষ উপলক্ষ যেমন অগস্ত্যপূজা (২০৬ অধ্যায়), ভীষ্মপঞ্চমী (২০৫ অধ্যায়), পূর্ণিমা (২০৭)। কৃষ্ণের স্ত্রী রুক্মিণীর নামে এক ব্ৰত আছে। (কল্কি ৩:১৭ পুরো অধ্যায়টি) সপ্তাহের দিনগুলির জন্যে বিশেষ বিশেষ ব্রত আছে। ঋতুগুলির জন্যে, দীপ-দানের উপলক্ষে (অগ্নি ১৯৫, ১৯৭, ১৯৯ অধ্যায়) বামণ পুরাণে ‘অশূন্যশয়ন’ ব্ৰত আছে। (১৬ অধ্যায়) বৃহন্নারদীয় পুরাণে প্রায় ছ’টি পুরো অধ্যায় জুড়ে ব্রতের কথা আছে। (১৬-২১) জ্যোতিষ্কমণ্ডলী যখন থেকে আনুষ্ঠানিক ভাবে প্রাধান্য পেতে শুরু করেছে তখন থেকে তাদের নামেও ব্রত প্রবর্তিত হচ্ছে। একটি ব্রতের নামই ‘নক্ষত্রপুরুষ’। (মৎস্য ৫৪ অধ্যায়); সূর্যেরও একাধিক ব্ৰত আছে, (৫৫ অধ্যায়) চন্দ্রের এবং তার প্রিয়পত্নী রোহিণীর নামেও ব্রত আছে। (৫৭) ‘সৌভাগ্যশয়ন’ একটি ব্রতের নাম। (৬০) এমন ব্রতও আছে যাতে ত্রিভুবনের অধিপতি হওয়ার প্রক্রিয়া বলা আছে (৬১); আর একটি ব্রতে সাধ্বী নারীর আচরণ কী করে পাওয়া যায় তাও বলা আছে। (৬৯) তার পর আছে তিথি বিশেষের নামের সঙ্গে যুক্ত ব্রতের কথা শুক্লতৃতীয়া, বিশোকসপ্তমী, ফলসপ্তমী, শর্করাসপ্তমী, কমলসপ্তমী, মন্দারসপ্তমী, ইত্যাদি; এই বিষয়টি নিয়ে বহু পুরাণে আলোচনা আছে। শুক্ল ও কৃষ্ণপক্ষের একাদশী পালনের রীতি নিয়ে সুদীর্ঘ নির্দেশ দেওয়া আছে যাতে এর মাহাত্ম্য সম্পূর্ণ অনুভূত হয়। (পদ্ম সৃষ্টি ২২-২৬ অধ্যায়, ২৯)
কিছু কিছু ব্রতের ভিত্তি অতিকথায়: সত্যবানের জীবনের ওপরে যমের দাবি সাবিত্রী নাকচ করে দিতে পেরেছিলেন, অতএব সাবিত্রী ব্রত প্রবর্তিত হল। (ব্রহ্মবৈবর্ত, প্রকৃতি ২৩:১৪-২৯) মহাপাপিষ্ঠের সমস্ত পাপ ধ্বংস হয়ে যায় নবরাত্র ব্রতে। (দেবীভাগবত ৩:২৭:২৯) বিশেষ বিশেষ দেবতার উদ্দেশ্যে বিশেষ বিশেষ ব্রত আছে, যেমন শিবের উদ্দেশ্যে পাশুপত ব্রত। (লিঙ্গ ৮১-৮৬ অধ্যায়) এখানে শিবের বিভিন্ন প্রকাশ ও ভূমিকা বিবৃত করা হয়েছে। বিভিন্ন ব্রত পুরাণগুলির অংশ বিশেষে আলোচিত হয়েছে। (লক্ষণীয় পদ্ম ৮০-৮১ অধ্যায়; বৃহন্নারদীয় ১৯-২১; মৎস্য ৫৫-১০০; অগ্নি ১৭৬-২০৭, ইত্যাদি।)
ব্রতের দুটি দিক বিশেষ প্রণিধানযোগ্য। প্রথমটি আগেই বলা হয়েছে; ব্রাহ্মণ্যধর্মে ব্রত দেখা দিয়েছে বিলম্বে এবং খুব দ্রুত এটি বহুগণিত হয়ে যায়; অতএব অর্বাচীন পুরাণগুলিতে ব্রত বেশি নামে এবং সংখ্যায় দেখা দিয়েছে। দ্বিতীয়ত, ব্রতগুলি অধিকাংশই নারীর জগতে প্রাধান্য পেয়েছে। ধর্মের প্রথম পর্যায়ে নারী ছিল অবহেলিত। উপনয়নে তার অধিকার ছিল না, (কাজেই প্রাতিষ্ঠানিক শিক্ষাতেও সে বঞ্চিত ছিল); যজ্ঞে সে অনধিকারিণী ছিল, মন্ত্রপাঠ করা তার পক্ষে নিষিদ্ধ ছিল, শুধু নীরবে স্বামীর পাশে বসে থাকারই অধিকার ছিল তার, সে হয়তো যজ্ঞকালে যৎসামান্য কায়িক পরিশ্রমের ক্ষেত্রে সাহায্য করতে পারত। পুরাণের যুগে পূজার পুরোহিতও ছিল পুরুষ, পুরোহিত উপস্থিত না থাকলে কোনও ব্রাহ্মণ পুরুষ কাজ চালিয়ে দিতে পারত, কিন্তু নারী কদাপি নয়। কাজেই পুণ্য অর্জনের অন্য সব পথ যেহেতু তার সামনে রুদ্ধ ছিল তাই নারী ব্রত পালনে একনিষ্ঠ হয়ে উঠল। স্বামী বা অন্য পুরুষ আত্মীয়দের সঙ্গে গিয়ে সে তীর্থ দর্শন করতে পারত, কিন্তু (নিম্নবর্গের ক্ষেত্রে এবং উচ্চবর্গে যৎসামান্য কিছু ব্যতিক্রম ছাড়া) নিজস্ব অর্জন বা সঞ্চয় না থাকায় দানদক্ষিণাতেও তার অধিকার ছিল না, কাজেই পুণ্য অর্জনের এ পথটিও তার পক্ষে প্রায় রুদ্ধই ছিল। কিন্তু তার জীবনে আত্মীয় প্রিয়জনদের ঘিরে বিশিষ্ট কিছু কিছু উদ্বেগ আশঙ্কা তো ছিল— বৈধব্যের আশঙ্কা, সপত্নী সম্ভাবনার উদ্বেগ, সন্তান শোকের ভয়, দারিদ্র্যের আতঙ্ক, স্বামী ও সন্তানদের স্বাস্থ্য নিয়ে দুশ্চিন্তা, কোনও গ্রহ নক্ষত্রের বা দেবতার রোষের সম্ভাবনা। তার এই সব ভয়-আতঙ্ক-উদ্বেগ দূর করবার জন্যে পুরোহিতরা ব্রতের পর ব্রত উদ্ভাবন করে চলেছিলেন। স্বামী ও শ্বশুরবাড়ির আত্মীয়রা দেখলেন বধূ এ সব ব্রত পালন করলে আখেরে তাঁদেরই লাভ, কারণ বিবাহিত নারীর পক্ষে পিতৃকূলের জন্যে বা নিজের মঙ্গলের জন্যে কোনও ব্রতের নির্দেশ নেই; কুমারী জীবনে তার যা ব্রত তা-ও ভাল স্বামী ও শ্বশুরবাড়ি পাওয়ার আশায় করা। কাজেই শ্বশুরবাড়ির লোকেরা বধূর ব্রত পালনে বাধা দিতেন না; বরং, অনুমোদনই করতেন, প্রয়োজনীয় অর্থ সাহায্যও করতেন যাতে সে পুণ্য কর্মে ব্যাপৃত থাকে। তারও কোনও অপরাধ বোধ থাকত না, কারণ ব্রতান্তে ব্রাহ্মণভোজন করিয়ে ব্রাহ্মণকে দানদক্ষিণা দেওয়াকে সব শাস্ত্রই চিরদিন সমর্থন করেছে। তা ছাড়া ব্রতের দ্বারা সে তো স্বামী, সন্তান ও শ্বশুরবাড়িরই মঙ্গলবিধান করেছে, নিয়তিকে তাদের প্রতি অনুকূল করার সাধনাই তো তার ব্রত। ধর্মের প্রাতিষ্ঠানিক দিকে সে অনাদৃত ছিল, তার ব্যক্তিসত্তার কোনও স্বীকৃতিই সেখানে ছিল না। এই অবহেলিত মানুষটি তার ব্যক্তিসত্তা খুঁজে পেল ব্রতানুষ্ঠানে, আরও পেল এই আশ্বাস যে, তার ব্রতপালনের দ্বারা তার শ্বশুরবাড়ির আত্মীয়কূলের সঙ্গে তারও জীবন শান্ত স্রোতে বাইবে। ঋতু, তিথি, নক্ষত্র, বার ধরে ব্রত পালন করে, উপবাস ও কৃচ্ছ্রসাধন করে, নানা ভাবে আত্মত্যাগ করে সে প্রতিকূল দৈবকে অনুকূল করতে পারবে- এই ছিল তার আশ্বাস। খুব কম ব্রতই নারীটির নিজের স্বাস্থ্য, স্বাচ্ছন্দ্য, পরমায়ু বা সুখের জন্যে উদ্দিষ্ট, গৌণ ভাবে এগুলি কখনও কখনও লক্ষিত ছিল কোনও কোনও ব্রতে, যেমন— বৈধব্য-নিবারণ, সপত্নী-নিবারণ, সন্তানলাভ ইত্যাদি। (বৈধব্য নিবারণের ব্রতেরও মুখ্য ফলভোগী সে নয়, তার স্বামীই) কিন্তু সে হয়তো তার সত্তাকে শ্বশুরবাড়ির সত্তার মধ্যে এমন নিঃশেষে বিলীন করে দিতে পেরেছিল যে, সে মনে করত ব্রতগুলি হয়তো মুখ্যত তারই স্বার্থে সে পালন করছে।
বৈদিক ধর্মে ব্রত সম্পূর্ণত উপস্থিত ছিল না (যদি না দীক্ষার পূর্বে আচরণীয় কিছু কিছু কৃচ্ছ্রসাধনকে ধরি, যা নিতান্ত স্বল্পকালের জন্যে আচরণীয় ছিল)। হঠাৎ একটা সময়ে ব্রত দেখা দিল এবং অচিরেই পল্লবিত হয়ে উঠল, এর থেকে মনে হয় প্রাগার্যদের মধ্যে হয়তো ধর্মাচরণের অঙ্গ হিসাবে ব্রত ছিল। আর্য প্রাগার্য সংমিশ্রণের পরে অস্ট্রিক, দ্রাবিড় ও অন্যান্য প্রাগার্য গোষ্ঠীর ধর্মাচরণ ব্রাহ্মণ্য ধর্মে অনুপ্রবেশ করবার ফলেই গুপ্তযুগে এর উদ্ভব ও প্রাধান্য দেখা দিল, তীর্থ, মানত, পূজা— এ সবের সঙ্গে ব্রতও ক্রমে বিস্তার লাভ করল।
বহু প্রাচীন কাল থেকেই পুণ্য অর্জনের একটি স্বীকৃত পন্থা হল ধ্যান। সম্ভবত প্রাগার্য জনগোষ্ঠীর মধ্যে ধর্মাচরণের একটি উপায় হিসেবে এটি প্রচলিত ছিল। প্রাগার্য-আর্য সংমিশ্রণের প্রথম পর্বে এই ব্যাপারটা আর্যদের কাছে বিদ্রুপের বস্তু ছিল— ‘মুনি’ ‘যতি’ এদের আর্যরা তাচ্ছিল্যমিশ্রিত বিদ্বেষের দৃষ্টিতে দেখত। ইন্দ্ৰ যতিদের সালাবৃকদের কাছে ছেড়ে দিয়েছিলেন।’ কিন্তু ধীরে ধীরে সংমিশ্র জনগোষ্ঠীর একটি অংশ ধ্যান বা তপস্যাকে সম্ভ্রমের চোখে দেখতে পেরেছিলেন। উপনিষদের যুগে ‘ব্রহ্মা’ বা ‘পুরুষ’ নিজেই ধ্যান করছেন এবং তপস্যার দ্বারা সৃষ্টি করছেন, কাজেই ততদিনে তপস্যা আর অবজ্ঞেয় নয়। সামাজিক মানুষের চোখে তপস্বী অতিপ্রাকৃত ক্ষমতার অধিকারী, অতএব শ্রদ্ধার পাত্র। ধ্যান বা তপস্যা হল কোনও একটি বস্তু, ব্যক্তি বা বোধের ওপরে চিত্ত স্থির করে কিছুকাল একাগ্র ভাবে তারই চিন্তা করা। এর প্রাক্শর্ত আত্মত্যাগ, চিত্তনিয়ন্ত্রণ ও কৃচ্ছ্রসাধন, সারা পৃথিবীতেই চিরকাল এটি তপস্যার অঙ্গ। এই ত্যাগ বা কৃচ্ছ্রসাধনের দ্বারা দেবতা মানুষের কাছে ঋণী বোধ করেন এবং নিজেকে তার দাবি ও কামনা পূরণ করতে বাধ্য মনে করেন। ব্রাহ্মণ, বৌদ্ধ ও জৈন ধর্মে কৃচ্ছ্রসাধনের স্বতন্ত্র একটি মূল্য স্বীকার করা হয়। ধ্যান মানুষকে আধ্যাত্মিক ভাবে উন্নততর লোকে নিয়ে যায় এবং ধ্যানীকে অধিকতর শুচিতা ও মহিমায় মণ্ডিত করে। বারেবারেই শাস্ত্র বলে, মানুষের তপস্যা ও কৃচ্ছ্রসাধনে ইন্দ্র বিচলিত হন এবং প্রায়ই তপোভঙ্গ করবার জন্যে একটি অপ্সরাকে পাঠিয়ে দেন যাতে ধ্যানীর ধ্যান দেবতাদের তার মনোবাঞ্ছা পূরণ করতে বাধ্য না করে। কারণ, পূরণ করলে দেবতাদের কিছু মুশকিল হতে পারে। শুধু মানুষই নয় দানব, রাক্ষস, অসুররাও অবিশ্বাস্য দীর্ঘকাল ধরে তপস্যা করেছে এমন বহু নজির শাস্ত্রে আছে এবং দেবতারা প্রতারণা করে তাদের তপস্যা থেকে নিবৃত্ত না করলে তারা কাঙ্ক্ষিত বস্তু পেয়েওছেন। শাস্ত্রে দেবতারা তাঁদের আধ্যাত্মিক উন্নতির জন্যে মাঝে মাঝে নিরবলম্ব ধ্যান করে থাকেন। (প্রশ্ন জাগে, দেবতাদের কোন ত্রুটি বা অসম্পূর্ণতা ছিল যা দূর করতে তাঁদের এমন ধ্যান করতে হত?) প্রায়ই দেবতাদের নিষ্কাম তপস্যা তাঁদের সৃষ্টিকর্মের পূর্বশর্ত। কিন্তু তপস্যা ও সৃষ্টিকর্মের সম্পর্ক ঠিক কী, তা স্পষ্ট নয়। উপনিষদের কাল থেকে তপস্যাকে একটি উচ্চ আধ্যাত্মিক মার্গে স্থাপন করা হয়েছে যেখােেন মানুষ বা দেবতা নিয়তিকে নিয়ন্ত্রণ করতে পারে, তার ওপরে শর্ত আরোপ করতে পারে, এমন পথে নিয়তির গতি বাঁকিয়ে দিতে পারে যা নিয়তির অভিপ্রেত ছিল না কিন্তু তপস্বী যা চেয়েছিল।
তপস্যা শব্দটি নিষ্পন্ন হচ্ছে, তপস শব্দ থেকে, যার মূলে ‘তপ’ ধাতু, অর্থাৎ যাতে মানুষ তপ্ত হয়। তপের দুটি অর্থ, একটি উত্তাপ, অন্যটি মানসিক যন্ত্রণা। এই দ্বিতীয় অর্থটিই এখানে প্রযোজ্য। যারা তপস্যা করে তারা উদ্দিষ্ট বস্তু লাভ করার জন্য কিছুকাল মানসিক ও শারীরিক যন্ত্রণা ভোগ করেন। বহির্বিশ্ব থেকে ইন্দ্রিয়গুলিকে প্রত্যাহরণ করে অন্তর্লোকে কোনও কিছুর ওপরে চিত্তকে সংহত ভাবে স্থাপন করাই তপস্যা। এর সঙ্গে আছে শারীরিক কিছু কৃচ্ছ্রসাধন যেমন অনাহার, অনিদ্রা, ইত্যাদি। অধিকাংশ ক্ষেত্রেই এই তপস্যা নিয়তিকে জয় করবার একটি উপায় এবং এর উদ্দেশ্য ব্যক্তিজীবনে নীরবে কিছু মূল্য দিয়ে নিয়তিকে ঋণী করে বাধ্য করা এবং উদ্দিষ্ট বস্তু লাভ করা। তাপ থেকেই বস্তু জগৎ সৃষ্টি হয়, তখনকার পদার্থবিদ্যা তা-ই বলত; উপনিষদেও ব্রহ্মা তপস্যার দ্বারা সৃষ্টি করেন, তা বিশ্ব সৃষ্টিই হোক, অথবা কাব্য সৃষ্টিই হোক, মূল শক্তিটি অর্জন করা হত তপস্যার দ্বারা। তাপের মূল্য স্রষ্টার পদবিতে আরোহণ করত, এবং তপস্বী সৃষ্টির উদ্দেশ্য সিদ্ধি করতে নিয়তিকে বাধ্য করত।
মহাবাক্য দুটিতে তপস্যা অতিপ্রাকৃতের অভিমুখে বহুধাবিসর্পিত একটি মাৰ্গ। যে আসন্ন বিপৎপাতের সম্মুখে সে তপস্যা করতে শুরু করে যাতে অভিশাপ, ব্যাধি, মৃত্যু ও দুর্ভাগ্য এড়াতে পারে; সে ক্ষেত্রে সমাধানের ও বিপদ এড়ানোর জন্যে তপস্যাই বিহিত। দিতির পুত্রকে ইন্দ্র বধ করলে দিতি তপস্যায় বসলেন। তাঁর স্বামী মারিচ তাঁকে ইন্দ্রের হত্যাকারী পুত্র লাভের বর দিলেন। (রামায়ণ ১:৪৬:১-৫) এটা অবশ্য ইন্দ্রের ছলনায় ব্যাহত হল। (১:৪৭:১-৮) যখন বিশ্বামিত্রের ক্ষাত্রশক্তি অক্ষম প্রতিপন্ন হল তখন তিনি তপস্যার জোরে ব্রাহ্মণ্যত্ব লাভ করলেন। (১:৪৭:৬৩) বিশ্বামিত্র অপ্সরা মেনকাকে দেখে মুগ্ধ হলেন। যখন পদস্খলনের জন্যে অনুশোচনা হল তখন ব্রহ্মা তাঁকে তপস্যা করার নির্দেশ দিলেন, যাতে তাঁর প্রায়শ্চিত্ত হয়। ঊর্ধবাহু হয়ে এক পায়ে দাঁড়িয়ে বায়ুভুক অবস্থায় তিনি দশ হাজার বৎসর প্রায়শ্চিত্তের জন্যে তপস্যা করলেন এবং বহু কষ্ট সহ্য করলেন। (১:৬৩:২৩-২৫) বিশ্বামিত্র স্বভাবকোপন ঋষি, ক্রোধের মুখে অপ্সরা রম্ভাকে শাপ দিলেন এবং রিপুদমন না করতে পারার গ্লানিতে— এবং সেই শক্তি অর্জন করার জন্যে— দীর্ঘ কষ্টকর তপস্যা করেন ও ব্রাহ্মণত্ব লাভ করেন। (১:৬৫:২০) রামায়ণের শুরুতেই দেখি রচয়িতা বাল্মিকী ওই মহা-তাৎপর্যপূর্ণ মহাকাব্য রচনার জন্যে পূর্বাহ্নে তপস্যায় নিমগ্ন। তপস্যায় তাঁর আধ্যাত্ম শক্তির বিকাশ হয়, সৃষ্টিশক্তি জাগ্রত হয় এবং দেবতার আশীর্বাদ নিয়ে ওই মহাকাব্য সমাধান করেন। উচ্চাশী রাক্ষসরাজ রাবণ বহু সহস্র বৎসর তপস্যা করে, ব্রহ্মার কাছে প্রায় সর্বজীবের দ্বারা অবধ্যতার বর পান। কিন্তু নিশ্চয়ই কোথাও ত্রুটি থেকে গিয়েছিল, তাই বরদানের তালিকায় মানুষ বাদ পড়েছিল বলে অবশেষে মর্ত্য মানুষের হাতেই শেষ পর্যন্ত তাকে নিহত হতে হল, একটি মর্ত্য নারীকে কামনা করার অপরাধে। রাবণের এ তপস্যা ছিল আত্মম্ভরিতাপ্রসূত, কিন্তু এমন বহু ক্ষেত্রে প্রার্থীর উদ্দেশ্য অসাধু থাকলে দেবতারা শুধুমাত্র তপস্যাতেই প্রীত হয়ে বর দেন; এ ভাবে তপস্যার দ্বারা নিয়তির গতি প্রতিহত হয় এবং সর্বক্ষেত্রে নৈতিকতার মর্যাদাও রক্ষিত হয় না।
মহাভারত-এও আমরা বহু তপস্যার কথা পাই, একটি ছোট অংশে তপস্যা ও তার ফল সম্বন্ধে সাধারণ ভাবে আলোচনা করা হয়েছে। (১৩:১০৬:৩) তপস্যার অঙ্গাঙ্গী ধর্মকৃত্য হল উপবাস। অনেক কৃচ্ছ্রসাধন, যা তপস্যার সঙ্গেই আচরিত হয় তার থেকেও পুণ্য অর্জন করা যায়, সে কথাও আলোচিত হয়েছে। (১৩:১১০:৫-১৩৭) বৌদ্ধ মহাবগ্গ, ললিতবিস্তর ও মহাবস্তুতে আমরা বুদ্ধের নিজের তপস্যার স্তর সম্বন্ধে অনুপুঙ্খ বর্ণনা পাই। এ তপস্যার উদ্দেশ্য ছিল জীবনে মৌলিক সমস্যার সমাধান, জন্মান্তর, কর্ম, বাসনা এবং তার নিরোধের দ্বারা পুনর্জন্মর সূত্রটিকে ছিন্ন করার চেষ্টা। জাতক এবং অন্যান্য বৌদ্ধ গ্রন্থে পাই বহু মানুষের তপস্যার কথা। তপস্যার এমনই ক্ষমতা যে, বৌদ্ধসাহিত্যে যখনই কেউ কঠোর তপস্যায় নিরত হয় তখনই স্বর্গে ইন্দ্রের সিংহাসন তপ্ত হয়ে ওঠে, তিনি সন্ধান করতে শুরু করেন কেন এমন হল, কখনও-বা মর্তে অবতরণ করে তপস্বীর সম্মুখীন হয়ে বর দিয়ে তাকে তুষ্ট করেন। মহাকাব্য দুটিতে দেবতারা নানা ভাবে তপস্যারত ব্যক্তিকে ক্ষান্ত করার চেষ্টা করেন যেন ইন্দ্রের ইন্দ্রত্ব নিরাপদ থাকে। ত্রিশঙ্কু তপস্যার বলে সশরীরে স্বর্গে যাচ্ছিল, কিন্তু মধ্যপথে বুঝতে পারল যে তার সঞ্চিত পুণ্যে কুলোবে না, ফলে সে অন্তরীক্ষে ঝুলে রইল, পরে দেবতারা ঠেলে তাকে মর্তে পাঠিয়ে দেন। (ভাগবত পু. ৯:৭) মহাভারতে বেশ কিছু মুনির তপস্যার কথা পড়ি যাঁরা দীর্ঘকাল ধরে কঠোর তপস্যা করতেন ও ফাঁকে ফাঁকে দম্ভ প্রকাশ করতেন, সামান্য অপরাধে যাকে তাকে অভিশাপ দিতেন। চ্যবন ঋষি দীর্ঘকাল সম্পূর্ণ স্থির থেকে এমন তপস্যা করেছিলেন যে, তাঁর দেহ ঘিরে বল্মীক স্তুপ গড়ে ওঠে। কিন্তু একটি বালিকার চাপল্যে ক্রুদ্ধ হয়ে তিনি বহু লোককে অসুস্থতার অভিশাপ দেন এবং ততক্ষণ প্রসন্ন হন না, যতক্ষণ না বালিকাটির পিতা মুনিকে কন্যাটি সম্প্রদান করেন। স্পষ্টতই ওই দীর্ঘ তপস্যায় চ্যবন ঋষি কাম ক্রোধ কিছুই জয় করতে পারেননি। (মহাভারত ৩:১২২)
অতএব কিছু দীর্ঘকালব্যাপী কঠোর তপস্যাও আধ্যাত্মিক ভাবে সম্পূর্ণ নিষ্ফল থেকে যায়। তাই এ সব ক্ষেত্রে যে পুণ্য তপস্বী অর্জন করে থাকে তা নিয়তি গ্রাস করে, তপস্যার ফল তপস্বী কিছুই পায় না। যযাতির কাছে প্রার্থী হয়ে এল ব্রাহ্মণ ছাত্র গালব, তার গুরুদক্ষিণা দেওয়ার সামর্থ্য নেই। সে সময় যযাতিরও রাজকোষ শূন্য, তাই রাজকন্যা তরুণী সুন্দরী মাধবীকে গালবের কাছে দিলেন যেন সে পরপর তিনটি রাজার কাছে এক বছরের জন্যে রাজকন্যাকে ভাড়া দেয়। বৎসরান্তে মাধবী রাজাকে পুত্রসন্তান উপহার দিলে রাজা গালবকে অর্থ দেবেন। এই ভাবে তিন বছরে তিন রাজার কাছে পাওয়া অর্থ দিয়ে গালব গুরুদক্ষিণা দিলেন, মাধবী তপস্যা করতে চলে গেলেন। কিছুকাল পরে যযাতি সশরীরে স্বর্গে যেতে গিয়ে দেখলেন তাঁর সঞ্চিত পুণ্য যথেষ্ট নয়, তখন কন্যা মাধবীর কাছ থেকে প্রয়োজন মতো পুণ্য সংগ্রহ করে স্বর্গে গেলেন। যযাতি যে কন্যাকে সর্বতো ভাবে অপমান ও শোষণ করেছিলেন, তার শেষ সম্বলটুকুও কেড়ে নিয়ে তিনি স্বর্গে গেলেন। (মহাভারত ৫:১১৮-২২) এটি অবশ্য নারীর তপস্যার একটি ব্যতিক্রমী নিদর্শন, কারণ সমাজে নারীর তপস্যা করার অধিকার ছিল না। বিবাহিতা নারীকে তপস্যা করতে হলে স্বামীর অনুমতি নিতে হত। বোধহয় মাধবী কুমারী ছিলেন বলেই স্বেচ্ছায় তপস্যা করতে পেরেছিলেন। অবশ্য পরবর্তী পুরাণগুলিতে নারীর এমনকী দেবীদেরও, তপস্যা করবার বহু নিদর্শন আছে; দেবীভাগবত, বৃহন্নারদীয় ও ব্রহ্মবৈবর্ত-তে দেবীরা মাঝে মাঝেই কোনও ইষ্টসিদ্ধির জন্যে (এমনকী ফর্সা হওয়ার জন্যেও)। কিংবা কোনও বিষয়ে রুষ্ট হয়ে প্রতিশোধ বা প্রতিবিধানের জন্যে তপস্যা করেন। কখনও কখনও স্বামী বা সপত্নীকে শিক্ষা দেওয়ার জন্যও তপস্যা করা হয়।
হরিবংশ-তে অসুর বজ্রনাভ কঠোর তপস্যা করে; ব্রহ্মা তুষ্ট হয়ে বর দিয়ে তাকে অজেয় করে দেন। বজ্রপুরে রাজধানী স্থাপন করে সে রাজত্ব করে। (১৪:৩০) ব্রহ্মবৈবর্তপুরাণ-এ তপস্যা সম্বন্ধে একটি তত্ত্ব আছে: ‘সাধু প্রকৃতির কোনও ব্যক্তি কোনও পুণ্যভূমিতে দীর্ঘকাল যাবৎ তপস্যা করলে দেবতারা তার তপস্যার মূল্য দেন, এ কথা অবিসাংবাদিত সত্য।’ (২:৯১:৭)
তপস্যা, দেখা যাচ্ছে, নানা ধরনের হয়, নানা উদ্দেশ্যে:
(১) পাপের জন্যে অনুতাপ থেকে উদ্রিক্ত হয়ে প্রয়শ্চিত্ত সাধন করতে;
(২) ঐহিক কোনও ইষ্টসিদ্ধির জন্যে, যেমন উত্তম স্বামী বা স্ত্রী লাভ কিংবা বীরপুত্র লাভ, বিজয়লাভ, ইত্যাদি;
(৩) তাৎক্ষণিক কোনও সামান্য কারণে, যেমন গৌরবর্ণ লাভ বা স্বামী অথবা সপত্নীকে শিক্ষা দেওয়া;
(৪) পুণ্য সঞ্চয়ের জন্যে;
(৫) সৃষ্টিমূলক ক্রিয়ার জন্যে, যেমন মহাভারতে ব্রহ্মার নির্দেশে পৃথিবী সৃষ্টির জন্যে শিবের দীর্ঘকালব্যাপী তপস্যা, স্বয়ং ব্রহ্মার তপস্যার সৃষ্টির জন্যে যা উপনিষদে বর্ণিত; বা মহাকাব্য রামায়ণ রচনার প্রাক্কালে রচয়িতা বাল্মীকির তপস্যা।
এর প্রত্যেকটিই নিয়তিকে খণ্ডন করার প্রয়াস; এমনকী মহাকাব্য রচনাও, যা মর্ত্য মানুষের অসাধ্য বলে মনে করা হত, তা সিদ্ধ করার জন্যে তপস্যাও প্রকারন্তরে নিয়তির গতিরোধ করে। কিন্তু তপস্যায় যে পুণ্য অর্জিত হয় তা শাস্ত্রে সম্পত্তি বলে বিবেচিত হয়েছিল: তা ভোগ করা যায়, তপস্বীর অভিপ্রেত সুখভোগের দ্বারা, তা দান করা যায়, ধার দেওয়া যায়, ধ্বংস বা ক্ষয় হয়ে যায় বিরুদ্ধ ক্রিয়া বা চিত্তবৃত্তির— যেমন কাম বা ক্রোধ দ্বারা।
শাস্ত্রে তপস্যাকে অর্থের মতো দেখা হয়েছে, যেন টাকার নোট যা প্রয়োজনে ভাঙানো যায়, দীর্ঘকাল কোনও নিরাপদ স্থানে রক্ষা করা যায়, অর্থের মতো এটিকে দানও করা যায়। অর্থের মতোই এটি একটি শক্তি এবং এ শক্তিকে নিয়তির সঙ্গে দরাদরিতে আধ্যাত্মিক শক্তিরূপে ব্যবহার করা যায়।
নিয়তি যখন এ জন্মে বা পরবর্তী কোনও জন্মে শাস্তিবিধান করে তখন একটি মাত্র আবেগ তাকে প্রতিহত করতে পারে; ইষ্টদেবতার প্রতি ভক্তি। শৈব, বৈষ্ণব, শাক্ত, সৌর ও গাণপত্য এই পাঁচটি প্রধান সম্প্রদায়ের মধ্যে প্রথম তিনটিই মুখ্য, এগুলির ভক্তসংখ্যা বেশি। এই সব সাম্প্রদায়িক দেবতাদের আরাধনার দ্বারাও নিয়তির বিধান নাকচ করা যায়। আরাধ্য দেবতার প্রতি অনুগত হলে, ভক্ত তার ভক্তির দ্বারা ইষ্টসাধন করতে পারে বা ভাব ভক্তিতে তুষ্ট হয়ে দেবতা তার ইষ্টসাধন করেন, যদিও তত্ত্বগত ভাবে ভক্তি ইষ্টসিদ্ধির হেতু ভাগবতপুরাণ, যা ভক্তিমার্গের শ্রেষ্ঠ গ্রন্থ, সেখানে কৃষ্ণ বলেন, চণ্ডালও যদি আমার প্রতি ভক্তিমান হয় তা হলে তার সে ভক্তিই পুনর্জন্মের অবসান ঘটাবে; (১১:১৪,২১) অর্থাৎ তার ভক্তিই তাকে পুনর্জন্ম থেকে মুক্তি দেবে— যা মনুষ্যজন্মের শ্রেষ্ঠ কাম্য, মোক্ষ, তার অধিকারী হবে সে ভক্তির দ্বারা। এই বাক্যটির শব্দবিন্যাস লক্ষণীয়, মোক্ষ কৃষ্ণ দিচ্ছেন না। দিচ্ছে তার ভক্তি। এ ভক্তি তা হলে বিশিষ্ট একটি শক্তি, নিয়তির সঙ্গে যা প্রতিদ্বন্দ্বিতা করতে পারে।
ভগবদ্গীতায় কৃষ্ণ অর্জুনকে বলছেন, ‘তাঁর (কৃষ্ণের) প্রতি একান্ত ভক্তিমান হয়ে সর্বতো ভােেব আত্মনিবেদন করলে তাঁর কৃপায় অর্জুন পরম শান্তি এবং সর্বোচ্চ আধ্যাত্মিক লোকে আরোহণ করতে পারবেন।’ (১৮:৬২) কৃষ্ণ একটি স্পষ্ট দ্বিধাহীন আহ্বান জানাচ্ছেন তাঁর ভক্তকে ‘সব ধর্ম পরিত্যাগ করে একা আমাকেই আশ্রয় কর, আমি তোমাকে সর্ব পাপ থেকে মুক্ত করব; শোক কোরো না।’ মনে পড়ে, বাইবেল-এ যিশুখ্রিস্টও বলেন, ‘আমিই পথ, সত্য ও জীবন, আমাকে বাদ দিয়ে কেউ পিতা ঈশ্বরের কাছে পৌঁছতে পারে না। (যোহন ১৪:৬)
ভক্তি কী? অর্বাচীন গ্রন্থ হরিভক্তিবিলাস এর সংজ্ঞানিরূপণ করেছে ভগবানের সপক্ষে থাকবার সংকল্প, সকল প্রকার হিংসা ত্যাগ, ‘আমি (ভক্তি) রক্ষা করব’ এই বিশ্বাস, ভগবানকে রক্ষক বলে গ্রহণ করা, নিজেকে তাঁর কাজে সমর্পণ করা— এই ছ’টিই হল ভগবানে শরণাগতির লক্ষণ।’ (১১:৪১৭) এর সারসংক্ষেপ হল, ‘ভগবানের প্রতি একান্ত আত্মসমৰ্পণ।’ ভক্তি কর্মের বিকল্প; ‘চান্দ্রায়ণ’ ব্রত পালনে যে পুণ্য তা-ই পাওয়া যায় বেদীতে আরূঢ় কৃষ্ণকে দেখে। (ব্রহ্ম পুরাণ ৩২:৭২) পুরো অধ্যায় জুড়ে ওই জাতীয় বিস্তর সমীকরণ আছে যার মূল কথা হল যজ্ঞের মূল্য হ্রাস করে ভক্তিকে গৌরবান্বিত করা
ভক্তির বহিঃপ্রকাশ কী? ‘গুরু যদি প্রসন্ন হন তো হরি স্বয়ং তুষ্ট হন, আর যে ব্যক্তি ইষ্টদেবতাতে নিমগ্ন হয়, সে নৃত্য করে, দাম্ভিকের মতো চিৎকার করে, হাসে, ঘুরে বেড়ায়, আত্মসচেতনতা সম্পূর্ণ হারিয়ে মাটিতে পড়ে যায়, দূরত্বের সকল বোধ হারিয়ে ফেলে।’ (কল্কিপুরাণ ৩:১১:৩৪, ৪২) ওইখানেই পড়ি: ‘ভক্তি হল অনন্ত প্রকৃতি যা ব্রহ্মসম্পদকে প্রকাশ করে; শিব, বিষ্ণু ও ব্রহ্মা, বেদের ও অন্য শাস্ত্রের সারাংশ (ভক্তি)।’ (ঐ ৪৪ শ্লোক) ‘যে যোগী ভগবানে নিবেদিতচিত্ত, যে তাঁর নামের স্তব করতে করতে দেহত্যাগ করে, কর্ম ও বাসনা থেকে সে মুক্ত হয়।’ (ভাগবত পু. ১:৯:২৩ )
ভক্তির উদ্ভব হয় কী ভাবে? অধিকাংশ শাস্ত্র বলে, এ হল অহেতুক, সিদ্ধির চেয়ে এর মূল্য অধিক। (ঐ ৩:২৫:৩৩) অন্য এক জায়গায় পড়ি, ভগবানে ভক্তি জন্মায় সৌভাগ্য থেকে। (দেবীভাগবত পু. ৭:৩১:৩) জনমেজয়কে ব্যাস বলছেন, ‘দেবীর প্রতি এই যে তোমার অকৃত্রিম ভক্তি, এ তোমার সৌভাগ্য। চণ্ডালও যদি বিষ্ণুসেবা করে, লক্ষ লক্ষ পূর্বপুরুষ ও উত্তমপুরুষকে সে উদ্ধার করে।’ (৯:২৪) মনে রাখতে হয়, দেবতার সন্নিধানে আসবার পথরূপে ভক্তি যখন প্রাধান্য পেয়েছে তখনও কিন্তু কর্ম ও জ্ঞানমার্গ সমাজে ভগবৎসান্নিধ্যে আসবার স্বীকৃত পথ, যদিও কতকাংশে ভক্তি এ দুটির বিরোধী। কাজেই যারা ভক্তিমার্গকে অস্বীকার করত বা তাকে নিরুদ্ধ করতে প্রয়াসী ছিল এমন লোকও সমাজে ছিল। তাদের কারও কাছে ভক্তিমার্গ হিসাবে যথেষ্ট পর্যাপ্ত নয়। আবার অন্যদের কাছে ধর্মাচরণ ভক্তির দ্বারা সুলভ ও সহজ হয়ে যাচ্ছিল। এরা কর্ম ও জ্ঞানের সঙ্গে ভক্তিমার্গের তুলনা করে ভক্তিকে হেয় প্রতিপন্ন করতে চাইত। বৃহন্নারদীয়পুরাণ-এ পড়ি, ‘যে কর্ম ত্যাগ করে ভক্তিকে আশ্রয় করে বিষ্ণু তার ওপরে তুষ্ট হন না, কারণ বিষ্ণু যথাবিহিত অনুষ্ঠানে পূজাও চান। কাজেই ভক্তের হরিভক্তি তার বর্ণাশ্রম ধর্মবিহিত ধর্মাচরণের বিরুদ্ধে হওয়া উচিত নয়।’ (১৫:৮,১০) অন্য দিকে ভক্তিই একমাত্র পথ এই বোধে সর্ব কর্ম ত্যাগ করার বিকল্প বলে স্বীকার করেছে মার্কণ্ডেয়পুরাণ : ‘যারা ললাটে বিষ্ণুভক্তের চিহ্ন ভস্মত্রিপুণ্ড্রক ধারণ করে তারাই শ্রেষ্ঠ বিষ্ণুভক্ত।’ (১:৫:৬৮) অথবা, ‘যারা কৃষ্ণ ও শুক্লপক্ষের একাদশী ব্রত পালন করে তারাই শ্রেষ্ঠ ভাগবত।’ (১:৫:৭৪) কিংবা ‘গঙ্গার নামেই ইহলোকের সর্বদুঃখ দূর হয়।’ (১:৬:২৬)
ভক্তিবাদ সারা ভারতবর্ষে দুশো বছর প্লাবনের মতো বয়ে গিয়েছিল, ‘নায়ানার’ (বা নায়নমার, শিবভক্ত) আর ‘আলওয়ার’ (বিষ্ণুভক্ত)রা দক্ষিণ ভারতে শৈব এবং বৈষ্ণব সম্প্রদায় এবং উত্তর ভারতের শৈব ও বৈষ্ণব সম্প্রদায়রা প্রায় সকলেই জ্ঞান ও কর্মের চেয়ে ভক্তিকেই বেশি প্রাধান্য দিতেন এবং ভক্তিকে জ্ঞান ও কর্মের বিকল্প মনে করতেন। এক অর্থে ওই মনোভাব ভক্তিকেই সুলভ ও লঘু করে তুলল; ভক্তি মানে নামজপ, গঙ্গায় ডুব দিয়ে ওঠা, ললাটে তিলক ধারণ করা, প্রাত্যহিক ভক্তিস্তোত্রপাঠ ও গান, এ সবই দীর্ঘ, শ্রমসাধ্য উপাসনা ও কঠোর জ্ঞানচর্চার বিকল্প হয়ে উঠল। যেন নিয়তির সঙ্গে আপোষ করে শাস্ত্রগুলি তপস্যা ও ধ্যানকে অলৌকিক ক্ষমতায় মণ্ডিত করে বর্ণনা করল, কারণ ব্রত দান, ও তীর্থের তুলনায় তপস্যা উচ্চতর মার্গের আধ্যাত্মিকতা; এর যেন নিজস্ব একটি জ্যোতির্বলয় আছে এবং দেবতা ও অতিলৌকিকের সঙ্গে সরাসরি যোগ আছে। কাজেই যে সব শক্তি মানুষের ভাগ্য নিয়ন্ত্রণ করে তার সঙ্গেও যোগ আছে। সমস্ত শাস্ত্রেই তপস্যার এই মাহাত্ম্য বিশেষ ভাবে বর্ণিত হয়েছে। যারা তপস্যা করে তারা তৎক্ষণাৎ ইহলোক ত্যাগ করে, সম্ভবত, এই কারণে যে, স্রষ্টা সৃষ্টিকর্মের পূর্বে তপস্যা করেছিলেন; অন্য দেবতারাও তপস্যার দ্বারা ইষ্ট লাভ করেছিলেন। ক্ষত্রিয় বিশ্বামিত্র তপস্যা করে ব্রাহ্মণত্ব লাভ করেছিলেন, ঋষিরা তপস্যা করে দেবতাদের সান্নিধ্য লাভ করেন। দেবতারা ব্রহ্মের উপরে চিত্ত স্থির করে তপস্যা করেন কোনও কিছু প্রাপ্তির আশায় নয়, কেবলমাত্র মহাবিশ্বের কেন্দ্রগত শক্তিপুঞ্জের সাযুজ্য লাভ করবার জন্যে। যে ধ্যান বা তপস্যা করে সে রূপকের মাধ্যমে দেবতাদের স্বারূপ্য লাভ করে এবং নিয়তি অবশ্যই নমনীয় হয়ে তার বশ্যতা স্বীকার করবে।
তপস্যা যেন বিশ্বজাগতিক মহাশক্তির সঙ্গে সাযুজ্যের পথ করে দেয়, তেমনই জ্ঞানমার্গ কর্মমার্গের দুটি প্রকল্প: তপস্যা ও ভক্তি। ভক্তিমার্গের আবার দুটি দিক, মুখ্য ও গৌণ্য। মুখ্য ভক্তিমার্গের কেন্দ্রে ইষ্টদেবতা, যাঁর কাছে ভক্ত একাগ্র ভাবে আত্মনিবেদন করেন। এই আত্মনিবেদনই তাকে প্রেরণা দেয় পূজা, ধ্যান, নামজপ ইত্যাদিতে। গৌণ ভাবে এই ভক্তিই মানুষকে ব্রত, তীর্থ, মানত করতে প্রবৃত্তি দেয়। কাজেই আচারনিষ্ঠ ক্রিয়া ও মানসভক্তি (ধ্যান, জপ, তপস্যা) দুইয়ের উদ্ভব ভক্তি থেকে। খ্রিস্টীয় তৃতীয় চতুর্থ শতক থেকে এগুলি সমাজে স্পষ্ট ভাবে আত্মপ্রকাশ করেছে এবং এখনও প্রায় অব্যাহত ভাবেই আছে। দেবশক্তির সমীপবর্তী হওয়ার জন্যে অন্য পন্থাও আছে, যার একটি অভিজ্ঞতালব্ধ প্রমাণ হল নিয়তি; জাদু ও তুকতাক এমনই আরও দুটি পন্থা। অতিপ্রাকৃত শক্তিগুলির মধ্যে জাদু ও বশীকরণও পড়ে। জাদুর সঙ্গে মন্দশক্তির যোগ এবং একটি ব্যক্তির মধ্যস্থতার প্রয়োজন হয়, যে অনুষ্ঠানটি পরিচালনা করবে। একে যে নিযুক্ত করে তার ব্যক্তিগত বা গোষ্ঠীগত স্বার্থের স্পষ্ট কোনও দায় থাকেই। তার হয়ে যে জাদুকর অনুষ্ঠানটি করে, তার মাধ্যমে ওই নিয়োগকারী অতিপ্রাকৃতের সান্নিধ্যে আসে। জাদুবিদ্যা, ঝাড়ফুঁক ও ডাকিনীবিদ্যার সঙ্গে ওতপ্রোত ভাবে জড়িত। জাদুকর ও ডাকিনী পৃথিবীর অবতলের শক্তিগুলির কাছে সরাসরি পৌঁছতে পারে অথবা ভূতপ্রেতদের হুকুম করতে পারে যারা অতিপ্রাকৃত শক্তির অধিকারী বলে জাদুকরের নির্দেশে মানুষের ক্ষতি করতে পারে। পুরাকাল থেকে লোকের বিশ্বাস, পৃথিবীর অবতলে নিহিত শক্তিগুলি ঊর্ধলোক বা অন্তরীক্ষের শক্তি থেকে পৃথক এবং এই নিম্নস্থ শক্তি মানুষের ক্ষতিসাধনে সমর্থ।
‘ডাকিনীবিদ্যার উদ্ভব মূলত মানুষের সেই সব ধারণা থেকে যা কিছু কিছু কষ্টের জন্যে দায়ী এবং সাধারণত মন্দ বলে পরিচিত একটি অতিলৌকিক শক্তি। মানুষ একে কতকটা ইচ্ছানুসারে ব্যবহার করতে পারে, অথবা এতে যে কোনও ব্যক্তির সাহচর্য পায়।’ (কার্লটন, ১৯৭২ দ্বিতীয় খণ্ড, পৃ: ১০০) জাদুকর, ডাকিনী, শামান, ভবিষ্যদ্বক্তা, মন্ত্রবিৎ, ওঝা ও অলৌকিক ক্রিয়াকুশল— এরা সকলে মিলে একটি ব্যাপক গোষ্ঠী নির্মাণ করেছে যার মধ্যে ক্রিয়ার ক্ষেত্রে বিস্তর স্তরভেদ আছে। মোটের ওপরে ওঝা ও যারা ঝাড়ফুঁক করে তারা ভবিষ্যদ্বক্তার বিপরীত মেরুতে অবস্থান করে; তেমনই শামান, জাদুকর এবং অলৌকিক ক্রিয়াকুশলী রয়েছে পুরোহিতের বিপরীত মেরুতে; শুধুমাত্র জাদুবিৎ উভয়ত্রই থাকতে পারে। ভারতবর্ষে কখনওই এমন সময় ছিল না যখন ব্যক্তিগত শত্রু, ব্যাধি ও অভিশাপ থেকে মুক্তির জন্যে প্রার্থনা করা হয়নি…. (পূর্বে) এমন ব্যাধি ছিল যেগুলিকে মানুষের কাছে জাদুকর, প্রেতাত্মা বা দেবতা কিংবা পিশাচরা প্রেরণ করতেন।’ (রোঢ়, ১৯৪৬, পৃ. ৭৮)
অথর্ব বেদের বিষয় এবং কিছু কিছু বিশিষ্ট লক্ষণ মনে পড়ে। যেখানে এমন বহু সূক্ত আছে যার একমাত্র উদ্দেশ্য নিজের শত্রুর বা নারীর সপত্নীর ক্ষতি করা। পীড়াকে দেখা হত পিশাচপ্রেরিত রূপে, এবং ঠিক যেমন কিছু সূক্ত রোগমুক্তির উদ্দেশ্যে প্রয়োগ করা হত, তেমনই অন্য আরও কিছু আছে যা শামান, জাদুকর, ডাকিনী, ওঝা বা মন্ত্রবিদের প্রয়োগের জন্যে। এরা পাতাল থেকে কোনও কোনও আত্মাকে আহ্বান করে এবং তাদের বিশেষ বিশেষ কার্য সমাধার জন্যে আদেশ দেয়। জ্বর, কৃমি, শোথ, যক্ষ্মা, তক্ম (ম্যালেরিয়া), হারিদ্র, রক্তস্রাব, কেশপতন ও গর্ভপাতের জন্যে পাতাল থেকে রহস্যময় ভাষায় বিশিষ্ট নামের আত্মাদের আহ্বান করে নির্দিষ্ট কাজের অর্থাৎ আরোগ্যের ভার দেওয়া হয়। এর ইতিহাস বহু প্রাচীন। শামান অতিপ্রাকৃতকে জাদু অনুষ্ঠানের কাজে, ‘সেটাকে বা সেই ‘নারী’ বা ‘পুরুষ’ রূপী শক্তিটিকে মন্ত্রের দ্বারা, অনুষ্ঠানের দ্বারা বা বিশিষ্ট মহিমার সাহায্যে লভ্য করে তোলে। সরলই হোক বা জটিলই হোক, মানুষের ধর্মবুদ্ধি সরাসরি দিব্য প্রকাশকে প্রাথমিক এবং প্রাতিষ্ঠানিক এবং ধর্মতত্ত্বকে গৌণ জ্ঞান করে। শামানের প্রাথমিক লক্ষ্য দর্শন, দিব্য ‘ভরে’র বা দিব্য উন্মাদনার প্রতি। শামান দিব্য শক্তির দ্বারা অধিকৃত; সে আদিম যুগ থেকে রোগ নিরাময়ের ব্যাপারে মধ্যস্থতা করে থাকে।’ (প্রেসলার, ১৯৭৬, পৃ. ৮৭) প্রাচীন রাশিয়া, চিন বা মেক্সিকোতে শামানের কৃত্য অনেক সময়ে সূক্ষ্ম ভাবে পৃথক করা হয়েছে, মধ্যযুগের ইউরোপের বা ভারতবর্ষের জাদুকর, ডাকিনী বা ভবিষ্যদ্বকআর কৃত্য থাকে। এখানে বিভিন্ন কর্মকারের কৃত্য অনেক স্পষ্ট ভাবে নির্দিষ্ট করা ছিল এবং প্রায়ই তাদের ওপর দেবতাদের ‘ভর’ও হত না, কারণ তাদের আজ্ঞাবহ দাসদের তারা পাতাল থেকে ডেকে পাঠিয়ে কাজ করে নিত— সে সব কাজ হল প্রতিপক্ষবিনাশ (শত্রু, প্রতিযোগী বা সপত্নী) কিংবা তাদের শারীরিক ক্ষতিসাধন করা কিংবা বিশেষ বিশেষ রোগে আক্রান্ত কিংবা যে বিশেষ আত্মার প্রভাবে ব্যাধি— তা তাড়িয়ে রোগ সারানো অথবা গর্ভস্থ ভ্রূণের খাদক রাক্ষসীদের আত্মাদের প্রতিহত করে ভ্রূণটিকে রক্ষা করা। এ সব আত্মা পাতালে ও অন্তরীক্ষে বিচরণ করে থাকে। প্রতিরোধী পক্ষের দৃষ্টিতে এই জাদু ‘কৃষ্ণ’, যে প্রয়োগ করে তার দৃষ্টিতে কিন্তু এটি ‘শুভ্র’ই। কিন্তু যদি উপায়ের কথা চিন্তা করি— একটি মন্দ আত্মাকে তাড়াবার চেষ্টাই ‘কৃষ্ণ’ কৃত্যা। কিন্তু দু-দিক থেকেই জাদুকরের প্রয়াস হল নিয়তিকে প্রতিহত করা। শত্রু, প্রতিদ্বন্দ্বী, সপত্নী, ব্যাধি, বন্ধ্যাত্ব, গর্ভপাত সম্ভাবনা— এ সবই কিছু কিছু মানুষের নিয়তিনির্দিষ্ট অভিজ্ঞতা। জাদুকরের কাজ এগুলিকে রোধ করা বা প্রতিকার করা। আরব মতে অবশ্য জাদুকররা নিয়তি থেকে রক্ষা করতে পারে না।’ (রিংগার্ন, ১৯৫৫, পৃ. ৫১) আরব ধর্মতত্ত্ব নিয়তিকে স্বীকার করতে পারে না, কিন্তু সে দেশের প্রাচীন সাহিত্যে এবং অন্যত্রও বিরুদ্ধ দৈবের আক্রমণ ঠেকাবার জন্যেই জাদুর আশ্রয় নেওয়া হত।
বৌদ্ধসাহিত্যে জাদুকর ও ডাকিনীরা বেশ স্পষ্ট ভাবে প্রত্যক্ষ। ‘মহাবগ্নে’ বুদ্ধ তাঁর অলৌকিক শক্তি প্রদর্শনের জন্যে নানা অলৌকিক কর্ম করেন (১:১৫-২১); একটি সুদীর্ঘ বিবরণ আছে যেখানে, তাঁর সম্বন্ধে সন্দিহান লোকদের বিশ্বাস উৎপাদন করবার জন্য এবং তাঁর সমকালীন প্রতিদ্বন্দ্বী ও বিরুদ্ধ মতবাদ খণ্ডন করে তাঁর মতের অবিসাংবাদিত শ্রেষ্ঠত্ব প্রতিপাদন করবার জন্য বুদ্ধ একের পর এক অলৌকিক কর্ম সাধন করেন।
মহাবগ্গে আমরা শুনি একটি জাদু রাসায়নিক পদার্থের কথা, যার প্রয়োগে মানুষকে স্ববশে আনা যায়। সেখানে আছে, ‘সে জাদুবিদ্যার দ্বারা আচ্ছন্নবুদ্ধি হয়েছিল, ডাকিনীবিদ্যার প্রয়োগের ফলে কষ্ট পাচ্ছিল।’ (ওই ৬:১৪) বুদ্ধ অলৌকিক শক্তির দ্বারা রোগ সারান, এমন কথাও আছে (ওই ৬:২৩:৭) এবং একটি শূন্য শস্যাভাণ্ডারকে শুধুমাত্র ইচ্ছা প্রয়োগের দ্বারা শস্যপূর্ণ করেছিলেন, (ওই ৬:৩৪:১)। পালি জাতক থেকে কিছু উদাহরণ পাওয়া যায়। ‘বেদবভ’ নামে একটি মন্ত্রের কথা শুনি যা হাতে নিয়ে বিশেষ বিশেষ গ্রহনক্ষত্রের সমাবেশে আকাশের দিকে তাকিয়ে উচ্চারণ করলে আকাশ থেকে সোনা, রূপো, মুক্তো, পলা, বৈদুর্য, চুনি ও হীরে ঝরে পড়ত। (জাতক সংখ্যা ৪৮, ‘বেদবভ’) এ মন্ত্র এক দরিদ্রকে দেওয়া হয় তাকে ধনবান করার উদ্দেশ্যে, অর্থাৎ তার নিয়তি নির্দিষ্ট দারিদ্র ঘোচাবার জন্য। আর একটি কাহিনিতে বুদ্ধের প্রতিপক্ষ তাঁর সম্বন্ধে প্রতিস্পর্ধা দেখালে তিনি তক্ষশিলায় গিয়ে এক রাত্রে বেদ ও হস্তিবিদ্যা শিখে ফিরে আপন অধীত বিদ্যা প্ৰদৰ্শন করে প্রতিদ্বন্দ্বীকে পরাস্ত করেন। (১৬৩ সংখ্যক, সুসীম) এক ধনীর পুত্র হয়ে জন্মে বুদ্ধ তক্ষশিলায় গিয়ে বিদ্যাশিক্ষা করেন; সেখানে তাঁর পাঠ্যতালিকায় জাদুবিদ্যাও ছিল। (১৮৫ সংখ্যক, অনভিরতি) আবার শুনি, এক বন্য বরাহ জাদু-মণি কুড়িয়ে পায়। (১৮৬ সংখ্যক); দধিবাহনকে রাজা ধৰ্ম্মধ্বজের সামনে অসাধ্য কিছু করণীয় স্থাপন করতে পারবে এ কথা বলা হলে, পরে তিনি জাদুবলে তা স্থাপন করেন। (২২০ সংখ্যক, ধৰ্ম্মধ্বজ)। এতে গ্রিক পুরাণের হেরাক্লেসের কাহিনির কিছু সাদৃশ্য আছে। একটি ঘোড়ার জন্য বুদ্ধ অনেক অলৌকিক কর্ম করেন। (২৫৪ কুণ্ডককুচ্ছিসিন্ধব) রাজা মান্ধাতাও নাকি তার অতিপ্রাকৃত শক্তি প্রকাশ করেছিলেন। (২৫৮ মান্ধাতা) বারাণসীরাজকে তার মন্ত্রীরা প্রতিদ্বন্দ্বী রাজাদের ওপরে প্রভুত্ব বিস্তার করবার জন্যে অতিশয় গর্হিত ও নিষ্ঠুর জাদুপ্রক্রিয়ায় প্ররোচনা দেন। (৩৫৩ ধোনশাখ) উদয় তাঁর অলৌকিক ক্ষমতার জন্য বিখ্যাত ছিলেন, তিনি যোগবলে ভূমি থেকে উত্থিত হয়ে শূন্যে বসে থাকতে পারতেন। (৪২১, গঙ্গামাল) এটা যোগের একটা সিদ্ধি বা বিভূতি, যাকে যোগসূত্রে (৩য় অধ্যায়) খুব বেশি মর্যাদা দেওয়া হয় না। বুদ্ধ ও কোনও কোনও বোধিসত্ত্ব অনেকবার ওই সিদ্ধি প্রকাশ করেছেন। কয়েকজন বণিকের জাহাজ এক মন্দ আত্মা ডুবিয়ে দিতে উধ্যত হলে একটি পুণ্য আত্মা নাবিকদের সতর্ক করে দেন; নাবিকরা তাঁর কথা শুনে আসন্ন বিপদ থেকে উদ্ধার পান। (৪৬৬, সমুদ্দবণিজ্জ) অন্যান্য জাদুকাহিনির সঙ্গে এগুলির প্রভেদ হল মানুষ-জাদুকরের অনুপস্থিতি; এ কাহিনিগুলিতে শুভ ও অশুভ শক্তি সরাসরি প্রতিদ্বন্দ্বিতায় প্রবৃত্ত। এমনই একটি অলৌকিক ঘটনা আছে; এক কিন্নরের মৃত্যুর পর তার স্ত্রীর বিলাপ শুনে দুঃখিত হয়ে ইন্দ্র এসে কিন্নরকে উজ্জীবিত করেন। (৪৮৫, চন্দ্রকিন্নরক) এখানেও নিয়তির বিধান প্রতিহত হল এক দেবতার সহৃদয় হস্তক্ষেপে, কোনও মানুষ জাদুকর নেই।
এক বটবৃক্ষের অধিষ্ঠাতা দেবতার আরাধনা করে এক বন্ধ্যা নারী সাতটি সন্তান লাভ করে। (৫০৯, হখিপাল) বৃক্ষলতার সঙ্গে সম্পৃক্ত বহু আদিম অনুষ্ঠান ও বিশ্বাস এখানে রূপায়িত; ওই উদ্ভিদজগতের অতিলৌকিক শক্তি মানুষের মধ্যস্থতা ছাড়াই কার্যকরী হয়। বারাণসীরাজের প্রথম দুই পুত্রকে এক পিশাচ খেয়ে ফেলে; তৃতীয় পুত্র (বুদ্ধ)-কে লোহার খাঁচায় রাখা হয়, ক্রমে ক্রমে পিশাচটির মৃত্যু হয় ও বুদ্ধ বেঁচে যান। (৫১০, আয়োঘর) বহু উপাখ্যানে প্রেতাত্মা বিশেষ ভাবে উপস্থিত। একটি ঈর্ষাপরায়ণ নিঃসন্তান মহিষী রাক্ষসী হয়ে যায় এবং সপত্নীর সন্তানদের জন্মমাত্রই খেয়ে ফেলে। তৃতীয়টিকে খেতে উদ্যত হতেই শিশুটি ভুল করে তাকে মা ভেবে স্তন্যপানে প্রবৃত্ত হয়। এতে সপত্নীটির চিত্ত করুণার্দ্র হয় ও সে শিশুটিকে জননীর মতো পালন করে। সে পুত্রকে একটি জাদুমন্ত্র দেয় যার বলে সে ইচ্ছে করলে অদৃশ্য হতে পারত। (৫১৩, জয়ন্দিস)
এখানেও ভাল ও মন্দের মধ্যে একটি প্রকাশ্য দ্বন্দ্ব আছে, কিন্তু কাহিনির শুরুতেই নিয়তির একটা খামখেয়ালি আচরণ আছে, শিশুটির ভ্রম, রাক্ষসীকে মা বলে ভাবা, তাতেই তার আপাত-অনিবার্য মৃত্যু স্থগিত হয়। সে পরে রাক্ষস হয়ে যায় এবং যখন রাজা জয়দ্দিসকে খেতে যায় তখন রাজা বলেন একটা ঋণ শোধ করেই চলে আসবেন; আসেনও, এবং এই সত্যরক্ষায় রাসক্ষটি এত অভিভূত হয় যে তার চরিত্র পরিবর্তিত হয়। ভালমন্দের শেষ দ্বন্দ্বে ভাল’র জয় হয় কারণ রাজপুত্রের রাক্ষস হওয়ার কথা ছিল না, সে যখন রাজার সত্যনিষ্ঠা এবং আত্মত্যাগ দেখল তখন তার চিত্তে পরিবর্তন ঘটে। অর্থাৎ তাকে রাক্ষসে পরিণত হতে দিয়ে নিয়তি যে ভুল করেছিল তারই প্রতিবিধান ঘটল। মানুষ জাদুকরের অভাব এখানে রাক্ষস-রাক্ষসী দিয়ে পূরণ করা হয়েছে। আর একটি জাতকে এক ব্যক্তির রক্ষাদূত তার প্রাণ বাঁচিয়ে দেয়। (৫৪০, সাম) একটি অদ্ভুত কাহিনিতে বুদ্ধ ঋষিরূপ পরিগ্রহ করেন, সক্ক, কয়েকজন দেবতা, পিশাচ ও কিছু মন্দ আত্মাও ঋষিরূপ গ্রহণ করেন। (৫৪৪, মহানারদকসসপ
এই রূপপরিবর্তন নেহাৎই জাদুবিদ্যার প্রকাশ, এখানে জাদুকরের কোনও ভূমিকাই নেই। মহোষধের অন্য এক ধরনের অলৌকিক ক্ষমতা ছিল, যার বলে তিনি রাতারাতি গাছপালার বৃদ্ধি ঘটাতে পারতেন, রাজাকে তিনি বলেছিলেন, ‘পৃথিবীতে বিজ্ঞব্যক্তিদের জাদুবিদ্যা শেখা উচিত।’ (৫৪৬ মহাউন্মগ্গ) অতএব জাদুবিদ্যা অন্যান্য শিক্ষণীয় বিদ্যার তালিকায় স্থান পেয়েছিল। এ-দিক থেকে দেখলে মানুষ-জাদুকরের ভূমিকা গৌণ হয়ে যায়, কারণ জাদুবিদ্যা পাঠ্যতলিকার অন্তর্গত ছিল এবং প্রকাশ্যে প্রয়োগ করা যেত। রাজপুত্র বেসসন্তরের হাতিটির সাহায্যে বৃষ্টিপাত ঘটানো যেত, কারণ হাতিটি ছিল সুলক্ষণযুক্ত। (৫৪৭, বেসসন্তর) এখানে হাতিটিকে অলৌকিক শক্তি আরোপ করা হয়েছে। জাদুশক্তির কথা বৌদ্ধ সাহিত্যে প্রচুর এবং অনেক ক্ষেত্রেই জাদুকরের কাজই করে রাক্ষস, পিশাচ ও মন্দ বা পুণ্য আত্মা, কাজেই মানুষ জাদুকর স্বভাবতই সেখানে স্বরূপে অনুপস্থিত।
বাইবেল-এর একটি জাদুক্রিয়ার কথাও প্রাসঙ্গিক। রাজা দানিয়েল এন-ডর এর ডাইনির কাছে গেলে সে স্যামুয়েলের আত্মাকে জাদুবলে এনে উপস্থিত করে; স্যামুয়েল দানিয়েলের ভবিষ্যৎ বলে দেন। (১ স্যামুয়েল ২৮:৮-২৫) শেক্সপীয়রের ম্যাকবেথ নাটকেও তিনটি ডাইনিকে এই ভূমিকায় দেখানো হয়েছে। বহু পরবর্তী কালে ফ্লরেন্টাইন কোডেক্স-এ দেখি ‘জাদুকর বিজ্ঞ ব্যক্তি, পরামর্শদাতা, বিশ্বাসযোগ্য, গাম্ভীর্যপূর্ণ, ভক্তিভাজন, সম্ভ্রম-উদ্রেককারী, অনিন্দিত, তাঁকে অমান্য করা যায় না… তিনি নারীদের বশ করেন… উদ্ভ্রান্ত করেন… প্রলুব্ধ করেন, তাদের অধিকৃত বা বশুবৃত হতে দেন। তিনি মানুষকে প্রতারণা করেন, বিভ্রান্ত করেন।’ (১০ খণ্ড, ৯) স্পষ্টতই এখানে জাদুকরের চরিত্র ও ভূমিকার মধ্যে একটা বিরোধ আছে। এটি অন্তর্হিত হয়, যদি আমরা স্মরণে রাখি যে, জাদুকরের, (১) দিব্যশক্তির সঙ্গে সরাসরি যোগ ছিল, এবং (২) তাঁর কর্মকাণ্ড বৃহৎ গোষ্ঠীজীবনের মঙ্গলের জন্যে, যা অদীক্ষিত সাধারণ মানুষের কাছে স্পষ্ট হবে না, বরং কখনও কখনও মন্দ বলেই প্রতীত হবে; যদিও অন্তিম বিচারে তা সমাজের মঙ্গলই করে।
অথর্ব বেদের কাল থেকেই বহু প্রকারের জাদুবিদ্যার কথা পড়ি: মারণ, স্তম্ভন, উচাটন, বশীকরণ এবং শান্তি। প্রথম চারটি বিদ্বেষ-প্রসূত এবং কতকটা ডাকিনীবিদ্যার অন্তর্ভুক্ত। জাদুকর বা ডাকিনী মন্ত্র উচ্চারণের সঙ্গে যা ব্যবহার করে তা হল কবচ-তাবিজ, ধাতুপত্র, লেখ, প্রতীক, অঙ্কন, চিত্রণ, মূর্তি, ভাস্কর্য, যন্ত্রপাতি, ভেষজ, কুশপুত্তলিকা, স্বর্ণকরণ ও জ্যোতিষ। বৃক্ষ ও জাদুক্রিয়ায় জাদুকরের উপকরণ ও প্রক্রিয়ার অনেকটাই প্রতীকী অনুকরণ; লভ্য ফলের পূর্বাভাসসূচক। জাদুক্রিয়ায় প্রযুক্ত চিত্র, প্রতীক, কুশপুত্তলিকা হল মূল শত্রু— যার উদ্দেশ্যে জাদুক্রিয়া— তারই প্রতিরূপ। অন্তর্নিহিত বিশ্বাসটি হল কতক দূর পর্যন্ত অভীষ্ট ফলটির অনুকরণের দ্বারা প্রকৃতি বা নিয়তির বিধান এড়াবার চেষ্টা, যাতে, যার হিতসাধনের জন্যে জাদুক্রিয়া, নিয়তির অবধারিত বিরুদ্ধ গতিকে বাঁকিয়ে তারই অনুকূলে আনতে পারে জাদুকর।
সমস্ত অতিকথাতেই অতিপ্রাকৃত পশুপাখির কথা শোনা যায়:
বশিষ্ঠ-র কামধেনু ইচ্ছাপূরণ করত (রামায়ণ ১:৫২:৭০, ১১৭), যেমন করত স্বর্গের কল্পদ্রুম। অন্য অতিপ্রাকৃত বস্তুর মধ্যে পুষ্পক রথ, দিগগজ, পক্ষিরাজ ঘোড়া, ইত্যাদি আছে। রাম-লক্ষ্মণকে বিশ্বামিত্র দিব্য অস্ত্র ও ক্ষুধাতৃষ্ণা-নিবারক ‘বলা’ ও ‘অতিবলা’ বিদ্যা দান করেছিলেন (১:২৭:৪-২০; ১:২২) শরভঙ্গ ঋষি অগ্নিপ্রবেশ করে দেহত্যাগ করে স্বর্গে যান। (২:৫:৩৯-৪২) রাম পাদস্পর্শে অহল্যাকে সঞ্জীবিত করেন; (১:৪৯:১৯) রাক্ষসদের নানা প্রকারের অস্ত্রশস্ত্র তিনি শুধুমাত্র ধনুর্বানের দ্বারাই প্রতিহত করেন। (৩:২০:১৭) মারীচ স্বর্ণমৃগের রূপ ধারণ করে। (৩:৪২-৪৩) ব্রাহ্মণের হাতে মৃত্যু হলে কবন্ধ স্বর্গে যায়। (৩:৬৯,৭০) শরবী দেহত্যাগ করে দিব্যরূপে স্বর্গে যান। (৩:৭৪) হনুমান লাফ দিয়ে সমুদ্র পার হন, সিংহিকা ও সুরসা রাক্ষসীকে বধ করেন। (৬:১৯:২) রাবণ জাদুবিদ্যার দ্বারা রামের ছিন্নমুণ্ড সীতাকে দেখান। (৬:৩০) রামলক্ষ্মণ নাগপাশে রুদ্ধ হলে গরুড় এসে তাঁদের মুক্ত করেন। (৬:৫০:৩৬-৪৮) চূড়ান্ত জয়ের জন্যে অগস্ত্য রামকে ‘আদিত্যহৃদয়’ মন্ত্র শেখান। (৬:১০৫)
এ সব ছাড়াও রামায়ণে বিস্তর জাদুমন্ত্রের স্বতন্ত্র অলৌকিক ঘটনার বিবরণ আছে। এগুলি বস্তুত লোককথার উপাদান, বিস্মরকর অতিলৌকিকের ব্যবহার। মহাভারত-এর কলেবর রামায়ণ-এর চতুর্গুণ, ফলে অতিলৌকিক ঘটনার সংখ্যাও বেশি।
ঋষি মঙ্কণক এমনই তপস্যা করেন যে, তাঁর দেহ থেকে শাকরস নির্গত হচ্ছিল; শিব তাঁর সে গর্ব চূর্ণ করেন নিজের দেহ থেকে ভস্ম নির্গত হচ্ছে দেখিয়ে। (মহাভারত ৩:৮১:৯৭-১০৭) অগস্ত্য সমুদ্র শোষণ করেন। (৩:১০১:৭-১০২; ১-২৩) বিন্ধ্যপর্বত শির নত করে অগস্ত্যকে পথ করে দেয়। (ঐ ৩:১১০:১১-১৭) রাজা সোমক পুত্র ‘জন্তু’কে যজ্ঞে হনন করে শতপুত্র লাভ করেন। (৩:১২৭-২৪) কুন্তী সূর্যের পুত্ররূপে কর্ণকে জন্ম দেন। (৫:১৪৪:১-৩) শিখণ্ডি নারী থেকে পুরুষ হন। (৫:১৪৪:১-৩)
আরও অনেক অলৌকিক কাহিনি মহাভারত জুড়ে আছে। এর পরিশিষ্ট হরিবংশ, সেখানেও বেশ কিছু অতিপ্রাকৃত ঘটনার সমাবেশ আছে।
কৃষ্ণ শকটাসুর ও পুতনাকে বধ করেন, যমলার্জুনকে ধ্বংস করেন। (বিষ্ণুপর্ব ৬:১-২১; ২২-৩৯; ৭:১৩-২২) কৃষ্ণের দেহ থেকে নেকড়ে বাঘ নির্গত হয় গাভীদের সন্ত্রস্ত করে। (৯:১-৩৫) কৃষ্ণ কালিয়নাগকে দমন করেন, (১২ অধ্যায়), ধেনুককে বধ করেন বলরাম, (১৩ অধ্যায়) তিনি প্রলম্বাসুরকেও বধ করেন। (১৪ অধ্যায়) ইন্দ্র প্রবল ধারা বর্ষণ করেন, কৃষ্ণ গিরিগোবর্ধনকে বাহুবলে উত্তোলন করেন। (১৭,১৮ অধ্যায়) অরিষ্ট অসুরকে বধ করেন। (২১ অধ্যায়) কৃষ্ণ শিশুকালেরই পুতনা রাক্ষসীর প্রাণনাশ করেন। (২২ অধ্যায়) কেশী অসুর ও মল্লযোদ্ধা চাণুর, মুষ্টিক এবং হাতি কুবলয়াপীড়কে পরাস্ত ও বধ করেন (২৮-২৯ অধ্যায়)।
এই ধরনের অলৌকিক শক্তির প্রকাশ সব ধর্মগ্রন্থেই আছে। বুদ্ধ ও যিশু দু’জনেই জলের ওপর দিয়ে হাঁটেন, যৎসামান্য খাদ্যে বহু লোককে ভোজনে তৃপ্ত করেন। ‘জাদু, ডাকিনীবিদ্যা ও ওঝাদের তুকতাক এ সব ঐতিহ্যবাহিত সংস্কৃতিতে দৃঢ়মূল, এ দিয়ে সংস্কৃতি মহাবিশ্বকে ভাগ করে ও নিয়ন্ত্রণ করে তাদের চারপাশে। এর দ্বারা শুধু যে তারা সংস্কৃতির, চিন্তার ও ভাষার সব অংশের সঙ্গে বিজড়িত হয় তা-ই নয়, কিন্তু যে পৃথিবীতে মানুষ বাস করে তাকে সুসংহত ও সুনিয়ন্ত্রিত উপায়ে প্রভাবিতও করতে পারে।’ (ইন্টারন্যাশনাল এনসাইক্লোপিডিয়া অব সোস্যাল সায়েন্সেস, ইয়ালমান, ‘ম্যাজিক’ ১৯৬৮, পৃ. ৫২৭)
জাদু ডাকিনীবিদ্যা ও তুকতাক সারা পৃথিবীতেই আছে এবং চিরকালই আছে; প্ৰকৃতি ও নিয়তিকে নিয়ন্ত্রণ করবার জন্য এগুলিকে মানুষ বিশেষ ভাবে ব্যবহার করে আসছে। বৈদিক ও বেদোত্তর সাহিত্যে ‘অভিচার’ শব্দটির অর্থ হল কোনও ব্যক্তি শত্রুর ক্ষতি করার জন্য জাদুকর যে জাদুক্রিয়া সম্পাদন করে তা-ই। পরে এর অর্থ সম্প্রসারণের ফলে মন্দ করার এবং মন্দ শক্তি সৃষ্টি করাও ‘অভিচার’ শব্দের অন্তর্গত হয়।
দুর্যোধন যখন দুর্বিপাকে পড়ে পাণ্ডবদের সাহায্যে উদ্ধার পায় ও শোকাকুল চিত্তে প্রায়োপবেশনে প্রাণত্যাগ করার সংকল্প করে, তখন ‘কৃত্যা’ (মন্দ জাদুশক্তি) এসে বলে- দুর্যোধনের শরীরের নিম্নার্ধ অসুররা কৃত্যার দ্বারা নির্মাণ করেছিল। (মহাভারত ৩:২৩৯:২২) রৈভ্য এক কৃত্যার সাহায্যে যবক্রীতকে বধ করে। (ঐ ৩:১২৪:৩৯) বৃষাদর্ভি আসুরিক শক্তির দ্বারা এক যাতুধানীকে সৃষ্টি করে তাকে সপ্তর্ষিকে বধ করতে পাঠায়। (ঐ ১৩:৯৪:৪০)
যখন দেবতারা ও ঋষিরা কোনও অলৌকিক মন্দ শক্তি সৃষ্টি করেন তখন তাঁরা কোনও অন্যায়কে দমন করবার জন্যে বা ন্যায়সংগত প্রতিশোধের জন্যেই তা করেন। অর্থাৎ তাদের এই কাজে বিশ্বসৃষ্টির ভারসাম্য বজায় থাকে, ফলে তাদের ক্ষেত্রে এটি জাদুক্রিয়া বলে অভিহিত হয় না। সেই রকম দেবতারা যখন কোনও অতিলৌকিক ক্রিয়া করেন তখন সন্দিহান ব্যক্তির বিশ্বাস উৎপাদন করবার জন্য বা কোনও ব্যক্তিকে অসাধু পথ অবলম্বন করা থেকে নিবৃত্ত করবার উদ্দেশ্যেই তা করেন; সাধারণ ভাবে তাঁদের দিব্যত্ব প্রতিষ্ঠিত হয় এই ধরনের কাজের মধ্যে।
বিষ্ণুধর্মোত্তর পুরাণে জাদু ও ‘অলৌকিক ক্রিয়া’’অভিচার’ও ‘কৃত্যা’সম্বন্ধে তিনটি পুরো অধ্যায় আছে; এগুলির দ্বারা নাকি নানা রকম ব্যাধি সৃষ্টি করা যায়। (২৮, ৩১, ৩২ অধ্যায়) এ গ্রন্থে পরবর্তী একটি অধ্যায়ে বুদ্ধকে স্পষ্টতই ‘মহামোহ’ বলা হয়েছে, পরবর্তী বেদান্ত দর্শনে ‘মহামোহই পরম শত্রু। এখানে মহামোহের জন্ম হয়েছে অসুর ষণ্ড এবং মর্কের দেবতা নিধনের অভিপ্রায়ে অনুষ্ঠিত কৃত্যা থেকে। বুদ্ধভক্তদের নিন্দা করা হয়েছে পদে পদে। (৬৬ অধ্যায়) বোঝাই যায়, এই অর্বাচীন পুরাণটিতে এ কাহিনির ভিত্তি হল মহাভারতে কৃত্যাদের দ্বারা দুর্যোধনের অর্ধশরীর নির্মাণের বিবরণ। একাদশ শতকের নাটক প্রবোধচন্দ্রোদয়-তে বিষ্ণুভক্তির উৎকর্ষ প্রকাশের চেষ্টাই মুখ্য উপজীব্য; সেখানেও প্রতিনায়ক হল মহামোহ, অসুরদের জাদুবিদ্যার দ্বারা মন্দ শক্তি বা ব্যক্তির সৃষ্টি, (কখনও বা দেবতারাও অশুভনাশের জন্যে এই ধরনের কাজ করেন)— এটি দেড় হাজার বছর ধরে ভারতবর্ষের অতিকথার একটি স্বীকৃত উপজীব্য। জাদুবিদ্যা বহুল-প্রচলিত একটি অনুষ্ঠান ছিল, অনুষ্ঠাতা (যজমান) তার বিরুদ্ধ নিয়তি বা দৈবের মোড় ঘুরিয়ে তার সম্পর্কে প্রতিকূল ঘটনাবলিকে অনুকূল করে তোলার জন্য জাদুকরের সাহায্যে এর আশ্রয় নিত। যা কিছু তার মঙ্গল বা অভীষ্টের প্রতিবন্ধক, তাকে নিজের সপক্ষে নিয়ে আসবার জন্যে প্রকৃতি বা নিয়তিকে বাধ্য করাই এর উদ্দেশ্য। পোপেল হুহ গ্রন্থে দেবতাদের প্রথম ও দ্বিতীয় সৃষ্টি ব্যর্থ হয়, তখন তাঁরা জাদুকরদের বলেন, ‘তোমরা শস্যকণা দিয়ে দান ফেল।’ (রাশিনোস ও মর্লে সম্পাদিত ১৯৪৭, পৃ. ৮৭) সৃষ্টির এটি একটি অত্যন্ত তাৎপর্যপূর্ণ বিবরণ। এতে শুনি দেবতাদের দুটি ব্যর্থ প্রয়াসের কথা: তোমরা দু’বার চেষ্টা করেও সৃষ্টি করতে পারলে না, কাজেই সৃষ্টি দিব্য বা দেবতাদের কৃতি নয়। ওই দেবতারাই তখন জাদুকরদের ডেকে সৃষ্টির ভার দিলেন। তাঁরা শস্যকণা নিয়ে জাদু প্রক্রিয়ার সঙ্গে উচ্চারণ করলেন, ‘নিয়তি, প্রাণী, সৃষ্টি’। প্রথম যা সৃষ্টি করা হল তা হল ‘নিয়তি’, তার পর জীবজগৎ, তার পর সম্ভবত বড় জগৎ। এই জাদুকর কারা? এক বৃদ্ধা ও এক বৃদ্ধ। বৃদ্ধার কথাই প্রথম এসেছে, তার পর বৃদ্ধ— খুবই তাৎপর্যপূর্ণ এই যুগল; জাদুকর-জাদুকরীর যুগ্ম সত্তা। আশ্চর্য লাগে ভাবতে যে, পোপেল হুহ এই যুগলকে বিশ্বস্রষ্টার স্থানে দেখেছে। এরা অতিলৌকিক তেজ-সমন্বিত বাক্-এর দ্বারা সৃষ্টি করেছে। এখানে শস্যকণা (জীবের প্রাণধারণের প্রাথমিক উপাদান) ও ব্রহ্ম (অলৌকিক শক্তিযুক্ত বাক্-এর উপনিষদীয় নাম) দুটি মিলে সৃষ্টি করে। পরবর্তী কালের জাদুকরেরা কিছু কিছু বস্তুগত উপকরণ ব্যবহার করে কিন্তু সভ্যতার শক্তিশালী উপাদান হল ওই শব্দব্রহ্ম, যে মন্ত্র বা শব্দ তারা জাদু প্রক্রিয়ায় উচ্চারণ করে। আর একটি লক্ষণীয় ব্যাপার হল, দেবতারা এই যুগলকে ‘দান’ ফেলতে (লটারির বা পাশা খেলার মতো) বলেন। এই দানই তো দৈব, এবং দৈবই চূড়ান্ত স্রষ্টা, দেবতারা তার কাছে ব্যর্থ, পরাস্ত সৃষ্টি-প্রয়াসী মাত্র, বিশেষত এই জাদুকর যুগলের কাছে এবং তাদের প্রথমতম সৃষ্টি ‘দৈবের কাছে। সব অতিকথা এমন স্পষ্টভাষী নয়। প্রাচীন বীরকাহিনিগুলিতেও দেবতারা কোনও কোনও পক্ষ অবলম্বন করেন, কিন্তু শেষ পর্যন্ত যার দ্বারা যুদ্ধের পরিণতি নিরূপিত হয়, নায়কের জীবনমৃত্যু নিরূপিত হয় তা হল ‘নিয়তি’ বা ‘দৈব’। এখানে জাদুক্রিয়া একক ভাবেই সৃষ্টিশীল, অনুষ্ঠানটি আদিম, অনুষ্ঠাতারাও আদিম, অর্থাৎ যুগল জাদুকর, যারা অতিকথা ও জাদুপ্রক্রিয়ার মাধ্যমে শব্দব্রহ্মের দ্বারা সৃষ্টি করে। সৃষ্টির তালিকায় প্রথম নাম নিয়তির, কাজেই পরবর্তী কালের জাদুর প্রয়োগও দৈবের সঙ্গে আত্যন্তিক ভাবে সম্পৃক্ত, যা দিয়ে দৈবকে নিয়ন্ত্রণ করা যায়। জাদুকরের জগৎটাই হল দৈব-কেন্দ্রিক, তারই সঙ্গে আছে জীবজগৎ ও জড়জগৎ। এই হল জাদুক্রিয়ার আদিকল্প, পরবর্তী প্রত্যেক জাদু অনুষ্ঠানই ছোট কোনও কিছুর সৃষ্টি বা উদ্ভাবন সম্পর্কিত, অথবা দৈব এবং জীব ও জড় প্রকৃতির বিরুদ্ধে ব্যবহৃত সৃষ্টিশীল শক্তি।
‘আদিম মানব তার অভিলষিত বস্তুকে নিয়ন্ত্রণ করতে চেয়েও তার দুর্লভতায় ব্যর্থকাম হয়ে, স্বভাবপ্রণোদিত ভাবে অভীষ্ট ব্যাপারটার অনুকারী প্রক্রিয়ার অনুষ্ঠান করে। তবে এতে তাকে অভিলষিত বস্তুর একটি বিকল্প ব্যবহার করতে হয়। এ অভিজ্ঞতার ফলেই উপমান-সূচক প্রক্রিয়াতে বিশ্বাস জন্মায়, যাকে আমরা জাদু বলি।’ (গাৰ্নে, ১৯৫৪, পৃ. ১৬০) পোপেল হুহ বর্ণিত অনুকারী কল্পে সৃষ্টি যে প্রকৃতপক্ষে একটি পরিচিত প্রক্রিয়াতেই অতিকথার আদিমতম কাল-পর্যায়ে স্থাপন করে— তার ব্যাখ্যা মেলে এখানেই।
নিয়তির সঙ্গে বোঝাপড়া বা আপোষের অন্য প্রণালীগুলির মতোই জাদু বা অলৌকিক ও অন্ধ, অসহায় মানুষের অতিলৌকিক সেই শক্তির উৎসে পৌঁছবার চেষ্টা হিসেবে গণ্য, যাকে সে নিজের স্বার্থের অনুকূলে ঘুরিয়ে আনতে চায়। শামান, ভবিষ্যদ্বক্তা, জাদুকর সম্বন্ধে যতই সম্ভ্রম ও প্রত্যাশাজনিত নম্রতার মনোভাব প্রার্থীর থাকুক না কেন, সমাজ কিন্তু এই জাদুকর ডাকিনীদের সম্বন্ধে এক ধরনের তাচ্ছিল্য পোষণ করে এসেছে; সমাজ মুখ্যত এদের পরিচর্যা কামনা করেনি, এদের ব্যবহার করেছে মাত্র, যদিও এরা সমাজের দৃষ্টিতে অবিমিশ্র মন্দ ব্যক্তিত্ব বলে প্রতিভাত, কারণ এরা সমাজজীবনে মৃত্যু, ব্যাধি ও বিপদ ডেকে আনে। এতেই ব্যাখ্যা মেলে ডাকিনী নির্যাতনের সামাজিক ইতিহাসের, যে নির্যাতন অধিকাংশ ক্ষেত্রেই শেষ হয় মৃত্যুতে। এই মনোভাব ভারতবর্ষে ও অন্যত্র এখনও বিদ্যমান। এই ভিত্তিহীন তাড়না ও নির্যাতন থেকেই এসেছে পাশ্চাত্য জগতে ডাকিনীদের ঝাঁটায় চড়ে উড়ে বেড়ানো ও বিশেষ বিশেষ তিথিতে নৈশ সমাবেশের কল্পকথা। সেই সব ‘ডাকিনী’ নামের নারীরাও নিজেদের এই আখ্যা দিয়েছিলেন, হয়তো স্বেচ্ছাকৃত কলঙ্কচিহ্ন রূপে। এ যেন সমাজের একটা ক্ষতিকর কালিমাপ্রলেপ, যা আসলে তাদের একটা স্বতন্ত্র সত্তার পরিচায়ক মাত্র। তারা নিয়তি ও অতিলৌকিকের সঙ্গে একটা সরাসরি সংলাপের সম্পর্ক স্থাপনের চেষ্টা করেছে, পুরুষপ্রধান সমাজের মনোভাব ছিল এই যে, এ ধরনের পাতালকেন্দ্রিক সংলাপকে পুরোপুরি মুছে নিশ্চিহ্ন করে দেওয়াই ধর্মের সংবিধান। তাতেই সামাজিক স্বাস্থ্য রক্ষা পাবে। এই কারণে পৃথিবীর সবর্ত্রই ডাকিনীর লাঞ্ছনা, তার মন্দকারিতা প্রমাণের অপেক্ষা রাখে না। বিশেষত তৃতীয় বিশ্বে, এবং অন্য দুই বিশ্বেও গোপন ভাবে, নারীলাঞ্ছনার এই একটি বিশেষ প্ৰকাশ।প্রয়োজনে মানুষ যেমন নিয়তির বিধান খণ্ডনের জন্যে ব্রত, দান, উপবাস, ধ্যান, জপ, তীর্থযাত্রা ইত্যাদি করে, তেমনই তার হয়ে অন্যরাও ওই একই উদ্দেশ্যে কিছু কিছু ধর্মক্রিয়া করতে পারে। যজমান শব্দটির আদিমতম এবং ব্যাকরণ সম্মত অর্থ ছিল, ‘যে নিজে যজ্ঞফল ভোগ করবে তেমন যজ্ঞকারী।’ (ব্যাকরণ সূত্রটি হল, ‘স্বরিতঞিতঃ কর্তৃগামিনি ক্রিয়াফলে’।) সম্ভবত, বৈদিক আর্যরা পশুচারী যাযাবর যুগে গোষ্ঠীর প্রতিভূকে দিয়ে যজ্ঞ করতেন, তখন যজ্ঞফল গোষ্ঠীতেই বর্তাত, তাই যজমানের যজ্ঞফল যজ্ঞকর্তৃগামী। পরে যজ্ঞ যখন জটিল, ব্যয়সাধ্য, বহু পুরোহিত সাপেক্ষ হয়ে উঠল, যখন সাধারণ বিত্তহীন মানুষ আর যজ্ঞ করে না, দূর থেকেই শুধু দেখে, তখন বৃত্তিধারী পুরোহিত যজ্ঞ করত। যজ্ঞের ব্যয় নির্বাহ করত যে ধনী রাজন্য ও বৈশ্য, তার জন্যে, এবং যজ্ঞফল বর্তাত সেই ধনীতেই। তখন যজমান শব্দটা রয়ে গেল, অর্থটা পরিবর্তিত হয়ে গেল। পরস্মৈপদী পুণ্যকর্মের সূচনা এইখানেই। বৈদিক যুগের যজ্ঞেও যজমানের হয়ে ঋত্বিক তার পুত্রোষ্টি যজ্ঞ বা অশ্বমেধ বা রাজসূয় যজ্ঞ সম্পাদন করতে পারত বা তার শত্রু ধ্বংসের জন্যে নানা অভিচার ক্রিয়া করতে পারত। ধর্মাচরণে এই পদ্ধতির পরিবর্তে ক্রমে ক্রমে সমাজে পূজার আবির্ভাব। ধর্মের যে গৌণ ধারাটি এত কাল সমাজের ঐহিক কল্যাণে নিয়োজিত ছিল— তা এবারে অনুকারী অভিচার ক্রিয়ার দ্বারা প্রতিকূল দৈবকে অনুকূল করার চেষ্টা করল। এ ধরনের ক্রিয়াকলাপ সমাজের আদিম স্তর থেকেই লোকমানসে অন্তঃসলিলা হয়েছিল, এত দিনে তা প্রকাশ্যে দেখা দিল, সম্ভবত অথর্ব বেদের সময় থেকেই।
এই সব দৈবনিয়ন্ত্রণের উপায়গুলির মধ্যে প্রধান গুরুত্ব ছিল শাপ ও বরের। বর, (১) দেবতা দেবতাকে দিতে পারতেন, (২) দেবতা মানুষকে দিতে পারতেন, (৩) মানুষ মানুষকে দিতে পারত, এবং (৪) খুব অল্প ক’টি নিদর্শনে, মানুষও দেবতাকে দিতে পারত। বর যোগ্যতা দিয়েও পাওয়া যায় আবার দেবতার অনুগ্রহেও পাওয়া যায়। রামায়ণ-এ দেখি বৈশ্রবণা ব্রহ্মার কাছ থেকে সার্বভৌমত্বের বর পেয়েছিলেন। (৭:৩:৯-১৮) দশগ্রীব রাবণ তাঁর দশটি মাথা একে একে কেটে দেবতাকে নৈবেদ্য দিয়েছিলেন, এবং এ জন্যে বর লাভ করেছিলেন, যক্ষ, দৈত্য, অসুর ও রাক্ষস কেউ তাঁকে বধ করতে পারবে না অর্থাৎ প্রায়-অবধ্যতারই বর। (৭:১০:১৯)
প্রজাপতি দক্ষ যখন জামাতা চন্দ্রের সাতাশটি স্ত্রীর মধ্যে শুধুমাত্র রোহিণীর প্রতি তার পক্ষপাতিত্বের জন্যে তাকে যক্ষ্মারোগের অভিশাপ দেন, যার ফলে দক্ষের সাতাশটি কন্যারই বৈধব্য সম্ভাবনা দেখা দিল, তখন দক্ষই আবার আর একটি বর দিয়ে শাপটিকে প্ৰায় খণ্ডন করেন। (ব্রহ্মবৈর্ত পু. প্রকৃতিখণ্ড ৯:৫৭,৫৮) অপুত্রক গন্ধর্ব পঞ্চশিব তপস্যায় শিবকে প্রীত করেন; শিবের বরে তিনি নারদকে পুত্ররূপে লাভ করেন। (গণপতিখণ্ড ১২:৪২) বিষ্ণু শিবকে বর দেন। (গণপতি ৬ষ্ঠ অধ্যায়)
পরবর্তী উপপুরাণগুলির মধ্যে প্রধান কয়েকটি হল ব্রহ্মবৈবর্ত, দেবীভাগবতও বৃহন্নারদীয় এগুলিতে দেবতারা পরস্পরকে বর দিচ্ছেন এমন বহু কাহিনি আছে। তাঁরা একে অন্যের কোনও আচরণে প্রীত হয়ে বর দিচ্ছেন, অথবা দুর্দমনীয় কোনও অসুরকে পরাস্ত করবার পুরস্কার রূপে বর দিচ্ছেন, যাতে স্বর্গ ও দেবতাদের নিরাপত্তা-বিধান ও পৃথিবীর শান্তি হয়, এমন অনেক কাহিনি আছে, ব্রহ্মবৈবর্তপুরাণ শাপ ও বরের যুক্তিমত্তার মূলোচ্ছেদ করে বলে ‘শাপ ও বর’ সম্পূর্ণতই ভাগ্যের ওপরে নির্ভর করে।
আশীর্বাদ করবার জন্যে সংস্কৃত ব্যাকরণে বিশেষ একটি ল-কার (ক্রিয়ার উদ্দেশ্যবাচক চিহ্ন) ব্যবহৃত হয়— আশীর্লিঙ। আশীর্বাদ করার অধিকারী বয়োজ্যেষ্ঠ, মহত্তর অথবা শক্তিমত্তর ব্যক্তি বর দেন নিজের চেয়ে হীন কোনও ব্যক্তিকে। ভারতীয় সাহিত্যে বরদানের অসংখ্য নিদর্শন আছে; তার মধ্যে কোনও কোনওটি জটিলতার সৃষ্টি করেছে, যেমন শিব অন্ধকাসুরকে বর দিয়ে শক্তিমান করার পরে সে স্বর্গবাসীদের উৎপীড়ন করতে আরম্ভ করে। শেষ পর্যন্ত শিব অন্ধককে অসুরত্ব থেকে মুক্তি দেন। (বামন পুরাণ ৭০:৫৮) ব্রহ্ম মাঝে মাঝেই দেবতা বা মানুষের দীর্ঘ কঠোর তপস্যায় ব্যতিব্যস্ত বোধ করে সম্পূর্ণ অযোগ্য ব্যক্তিকে অমরত্ব বা অজেয়ত্বের বর দেন; পরে ওই বরপ্রাপ্ত ব্যক্তি অত্যাচারী হয়ে ওঠে, তখন দেবতারা শিব বা বিষ্ণুর শরণাপন্ন হলে তাঁরা একটা সমাধান করে দেন।
প্রাচীন গ্রিক অতিকথাতেও দেব-দেবীরা পরস্পরকে বর দিচ্ছেন এমন কথা আছে। সেখানেও কিছু কিছু বর ঈর্ষা ও অনিষ্টের সৃষ্টি করত, এতে এমন জটিল পরিস্থিতির সৃষ্টি হত যে, দেবতারা নানা বঙ্কিম পথে ওই জটিলতা থেকে মুক্তি পেতেন। বাইবেল-এর ‘পুরাতন নিয়মে’ বহুবার মানুষকে বর বরক (-বরখ-বর) য়াত্বেহ (ঈশ্বর) বা দেবদূতরা সফল করেছেন। বহু প্রাচীন ধর্মেই দেবতাদের পক্ষে বর দেওয়া খুবই সাধারণ ব্যাপার ছিল, কখনও বিনম্র প্রার্থনার দ্বারা তা লাভ করা যেত, কখনও বা কঠোর কৃচ্ছ্রসাধন বা তপস্যার দ্বারা, কিংবা শাস্ত্র-নির্দিষ্ট কোনও পন্থা অবলম্বনে, আবার কখনও-বা দেবতারা নিজেরাই সদয় হয়ে বর দান করতেন। প্রাচীন ফিনিশিয়াতে গৃহকর্তা একাই দেবতাকে অনুনয় করে পরিবারের পক্ষে আশীর্বাদ নামিয়ে আনতে পারতেন। কঠোপনিষদ-এ নচিকেতা যমের বাড়িতে গিয়ে তিন দিন উপবাসী ছিলেন, যম বাড়িতে ছিলেন না বলে। ব্রাহ্মণ সন্তানের ত্রিরাত্রি উপবাসে গৃহস্বামী হিসেবে যম অপরাধী বোধ করেন ও অমঙ্গল আশঙ্কায় তাঁকে তিনটি বর দেওয়ার প্রতিজ্ঞা করেন; এরই ফলে পুরো কঠোপনিষদ জুড়েই যম নচিকেতার কাছে পরলোক ও আত্মাতত্ত্ব প্রকাশ করেন। (১:১:৯) ব্রাহ্মণ ও উপনিষদে অনেক উপাখ্যানে দেবতারা মানুষকে বর দেন, কারণ প্রার্থী মানুষ কঠোর কৃচ্ছ্রসাধন করেছে, নানা ভাবে আত্মত্যাগ করেছে ও ধ্যান-তপস্যা করেছে। বহুবার দেখা গেছে, বরদানটি অপাত্রে বা অনুপযুক্ত ভাবে হয়েছে বলে তার থেকে অন্য বিপদ দেখা দিয়েছে।
রামায়ণ-এ অসুর সুকেতু কঠিন তপস্যা করে পুত্রলাভের জন্যে; ব্রহ্মা তাকে পুত্ৰ না দিয়ে কন্যা দান করেন; সে তাড়কা, যে শক্তি ও বিক্রমে পুরুষের মতোই ছিল, কারণ তার পিতা পুত্র-আকাঙ্ক্ষায় কঠিন তপস্যা করেছিলেন। (১:২৫:৫-৬) দ্রুপদ পুত্রের জন্যে শিবের কাছে প্রার্থী হয়ে একটি পুত্র লাভ করেন, যে পরে কন্যাত্ব প্রাপ্ত হয়। (মহাভারত ৫:১৮৮ পুরো অধ্যায়টিই) দ্রৌপদীর বহুপতিকতার বিষয়ে ব্যাস বলেন, এক নারী মনোমত স্বামী না পেয়ে কঠোর তপস্যা করেন। প্রীত হয়ে শিব বর দিতে চান; বারবার পাঁচবারই সে নারী, উপযুক্ত স্বামী প্রার্থনা করে; এ-ই দ্রৌপদী, ওই কারণেই সে পঞ্চপতিকা। (১:১৮১:৪১-৪৬) স্পষ্টতই, এখানে ব্যাস বহুপতিত্বের ব্যাখ্যা করেছেন যা তখন প্রায় লুপ্ত হয়ে এসেছে, সমাজে আর আচরিত হয় না। (যদিও মহাভারতেই সপ্তপতিকা জটিলার ও অন্য দু-একটি এ ধরনের ব্যতিক্রমী নিদর্শন আছে।) এই পঞ্চপতিকার বরটি নেহাৎই একটি প্রায়-অপ্রচলিত সামাজিক রীতির ব্যাখ্যা।
ব্রহ্মবৈবর্তপুরাণ-এ সাবিত্রীকে যমের বরদানের কথা পড়ি। (প্রকৃতিখণ্ড ৩৪ অধ্যায়) বৃকাসুর খুব পরাক্রান্ত ও অত্যাচারী হয়ে উঠেছিল। ক্রমাগত উচ্চাশা বাড়তে বাড়তে সে শিবের কাছে বর পায়। শিবের একটি নাম আশুতোষ, কারণ তিনি যাকে তাকে, যখন তখন যা-তা বর দিয়ে বসেন। শিব অসুরকে বর দিলেন, ‘যার মাথায় সে হাত দেবে সে-ই ভষ্ম হয়ে যাবে।’ বর পেয়ে বৃকাসুরের এত আহ্লাদ হল যে, অন্যমনস্ক ভাবে নিজেরই মাথায় হাত দিয়ে ভষ্মীভূত হয়ে গেল। (ওই কৃষ্ণজন্মখণ্ড ৩৬:৩১-৩৯) রাধা বর দিতে চান স্বয়ং ব্রহ্মাকে, ব্রহ্মা বর প্রার্থনা করেন যে, রাধাকৃষ্ণে যেন তাঁর অচলা ভক্তি থাকে; রাধা সম্মত হন। (ওই কৃষ্ণজন্মখণ্ড ১৫:১২০-২১)
বৃকাসুরের কাহিনিটি তাৎপর্যপূর্ণ; এতে দেখি, বরদানের মুহূর্তে বরটি থাকে অনৈতিক। অযোগ্য, দুরাত্মা ও মন্দমতি ব্যক্তিও সৎ এবং ধর্মাচরীর মতোই বর লাভ করে; কিন্তু সব বরের মধ্যেই নিহিত থাকে তার ব্যর্থতার বীজ। তাই শেষ পর্যন্ত, যদিও রাবণ, বৃক, অন্ধক বা তারকাসুরদের বর দান করা হয়, তবু দেবতারা খেয়াল রাখেন যাতে মন্দ ব্যক্তি বর পেয়েও আয়ত্তের বাইরে না যায় বা স্থায়ী কোনও ক্ষতি করতে না পারে। তাঁরা এমন ব্যবস্থা করেন যাতে ওই দুষ্টাত্মারা বর পেয়েও শেষ পর্যন্ত নিজের দোষেই ধ্বংস হয়ে যায়, যাতে বিশ্বজগতের ভারসাম্য বজায় থাকে। ব্রহ্মার প্রতি রাধার বর গ্রন্থকারের একটি স্বচ্ছ কৌশল যাতে রাধাকৃষ্ণের প্রতি ভক্তিকে গৌরাবান্বিত করা যায়। দেবীভাগবতপুরাণ-এ একটি অদ্ভুত কাহিনি আছে: স্বর্গে তুলসীর সঙ্গে কৃষ্ণের একটি সংক্ষিপ্ত প্রেমসম্পর্ক ঘটে। জানতে পেরে কৃষ্ণের প্রিয় পত্নী রাধা তুলসীকে মর্ত্যনারী হয়ে জন্মাবার অভিশাপ দেন। তুলসীর সুদীর্ঘ তপস্যায় নারায়ণ নেমে এলে তুলসী তাঁকে স্বামীরূপে কামনা করেন, কিন্তু নারায়ণ তাঁকে বলেন যে, প্রথমে তুলসীকে সুদামা-র স্ত্রী হতে হবে, পরে তিনি কৃষ্ণের সঙ্গে মিলিত হবেন এবং এর প্রাক্শর্ত হল তুলসীকে একবার অসতী হয়ে স্বামীর প্রতি অবিশ্বাসিনী হতে হবে। (লক্ষণীয় অবৈধ প্রণয়ে কৃষ্ণেরও দায়িত্ব ছিল, কিন্তু মূল্য দিতে হল একা নারীটিকেই, যেমনটি সমাজে ঘটে।) সুদামার ওপরে অভিশাপ এল, তিনি অসুর শঙ্খচূড় (তুলসীর স্বামী) হয়ে জন্মাবেন এবং দেবতাদের বিরক্তিভাজন হবেন। তাই স্বর্গেই সিদ্ধান্ত নেওয়া হল যে, শিব অসুরটির সঙ্গে যুক্ত তাকে করবেন, নারায়ণ শঙ্খচূড়ের বেশে তুলসীকে সম্ভোগ করবেন। এটা ঘটাবার সময় তুলসীর সংশয় জাগে, কৃষ্ণের শঙ্খচূড় ছদ্মবেশ সত্ত্বেও। তখন নারায়ণ তুলীর কাছে সমস্ত কৃৎকৌশল ব্যক্ত করেন, এবং তুলসীকে মৃত্যুবরণ করে স্বর্গে তাঁর সঙ্গে মিলিত হতে বলেন। (৯:১৭ থেকে) এ কাহিনিতেও গ্রন্থির মধ্যে গ্রন্থি আছে: সমাজে স্বীকৃত নীতিবোধের দৃষ্টিতে তুলসী স্বামী শঙ্খচূড়ের প্রতি অবিশ্বাসিনী হন, যে শঙ্খচূড়কে তিনি দাম্পত্যজীবনে ভালবাসতেন; কিন্তু আরও গভীরতর, সত্যতর এক স্তরে তাঁর কোনও অপরাধ ঘটেনি, কারণ তাঁর তপস্যা এবং সুদীর্ঘ প্রতীক্ষা ও চিত্তের গভীরে প্রোথিত প্রেম ছিল কৃষ্ণের প্রতিই, যাঁর সঙ্গে শেষ পর্যন্ত তার মিলন ঘটল। এ ঘটনার সমস্ত সামাজিক ও নৈতিক জটিলতা বিধৃত আছে শাপ ও বরের কাঠামোতেই। অতএব দেবতারা বর দিলেও প্রচলিত অর্থে সে বরের কোনও নৈতিকতা থাকে না, যদিও প্রাথমিক ভাবে দেবতারা পৃথিবীর মঙ্গলের জন্যই বর দেন, যাতে গভীর বা স্থায়ী কোনও ক্ষতি না হয়।
সবচেয়ে সাধারণ বর হল মানুষ মানুষকে যা দেয়। দেবতার দেওয়া বর সহজেই বোঝা যায়: দেবতারা অতিলৌকিক শক্তির অধিকারী এবং তা ব্যবহারও করেন। কিন্তু মানুষের ক্ষেত্রে এই ভাবে বর দেওয়ার অধিকার আসে কোথা থেকে? ‘যে মধ্যস্থতা করে, সে অনুষ্ঠান এবং প্রতীক দুই-ই ব্যবহার করে, সে রাজা, পুরোহিত, সাধু ভবিষ্যদ্বক্তা অথবা গৃহকর্তা হতে পারে। অনুষ্ঠানের অর্থ হল, যে শক্তিগুলির দ্বারা অতিলৌকিক শক্তির সঙ্গে সংযোগ স্থাপন করা যায় সেগুলিকে সঞ্জীবিত করে তার দ্বারা দিব্যশক্তির সঙ্গে একটি বিশেষ সম্পর্ক স্থাপন করা… (উচ্চারিত) বাক্যও সেই দিব্যশক্তির উপাদান, যাকে পরিশীলিত বাক্যের দ্বারা ভবিষ্যদ্বাণী বা দিব্যনামের অনুষঙ্গের দ্বারা আহ্বান করা যায়। লিপিহীন সমাজে বরের সঙ্গে অতিকথার ঘনিষ্ঠ সংযোগ। বস্তুত এই সমাজের (মানুষের) জীবনে অতিকথাই দিব্য ইতিহাস, যা মানুষকে অতিলৌকিক জগতের সঙ্গে, বর্তমান কাল ও আদিমতম কালের, বর্তমান ক্রিয়ার সঙ্গে আদিমতম ক্রিয়ার যোগসাধন করে।’ (ম্যাকমিলান এনসাইক্লোপিডিয়া অব রিলিজ্যন, ২য় খণ্ড ‘ব্লেসিং’ পৃ. ২৪৮) পুরোহিতের অধিকার আসে দেবলোকের সঙ্গে তার সরাসরি পেশাগত যোগাযোগ থেকে; সাধুর অধিকার, তার পবিত্রতা তাকে ওই রকম যোগাযোগে অধিকার দেয় বলে, ভবিষ্যদ্বক্তার অধিকার হল স্বয়ং ভগবানই তার দিব্যশক্তির উৎস, রাজার অধিকার, তিনি দেবাংশে নির্মিত বলে। (স্মরণীয়, অষ্টানাং লোকপালানাং মাত্রাভিনির্মিতো নৃপঃ’, অর্থাৎ রাজা আটটি লোকপালের অংশ দিয়ে নির্মিত।) বৈদিক সাহিত্যে অতিপ্রাকৃত শক্তিযুক্ত উচ্চারিত বাক্য হল ‘ব্রহ্ম’, বাক্য, ‘বাক্’ যার দিব্যত্ব আসে— অতিকথা যা তাকে পবিত্রতায় মণ্ডিত করে— তার থেকে। উপনিষদের বহু উপখ্যানে ব্রহ্ম কিছু কামনা করেন, সে কামনা উচ্চারণ করেন এবং তৎক্ষণাৎ তা বাস্তবায়িত হয়। এ যেমন বাইবেল-এর ঈশ্বর বললেন, ‘আলো (সৃষ্টি) হোক’ এবং তৎক্ষণাৎ আলো হল; বাক্ এর বাস্তবায়ন। এই যাঁদের কথা আলোচনা করা হল, পুরোহিত, ইত্যাদি, এঁরা ভগবানের ভূমিকায় কাজ করেন বলেই যা বলেন, তা-ই ঘটে। এইখানেই এঁরা বাস্তবের অতীত এবং নিয়তির প্রতীক হয়ে যান।
বরদানের অধিকাংশ ক্ষেত্রেই যোগ্যতা, গুণ ও প্রার্থিত বস্তুলাভের নৈতিকতা হিসেবের মধ্যে ধরা হয় না, বরং বাইবেল-এর য়াহে যেমন একটি ব্যক্তিকে নির্বাচন করে তাকে বংশধর পুত্রের বর দিয়ে একটি মনোনীত বংশধারার সূত্রপাত করেন; এখানেও তেমন অধিকাংশ ক্ষেত্রেই দেবতা বরদানের প্রাপককে খেয়ালখুশি মতন নির্বাচন করেন, সম্ভবত তাঁদের অনুগ্রহ ও ক্ষমতার প্রচারের জন্য। মাঝেমাঝেই তাঁরা পুরো দেবমণ্ডলীকে মুশকিলে ফেলেন অযোগ্যকে বর দিয়ে। কখনও বা শুধুমাত্র দীর্ঘ তপস্যাই হয় বরদানের মানদণ্ড এবং এর ফলেও বহু অযোগ্য ব্যক্তি বর লাভ করেন। এ সব বরের কোনও নৈতিক সমর্থন থাকে না। দেবতারা নিজেদের কৃপা ও ক্ষমতা ঘোষণা করেন অযোগ্যকে বর দিয়ে। অর্বাচীন পুরাণগুলিতে বর অতি সুলভে লাভ করা যায়, মাঝেমাঝেই অনৈতিক এবং ক্ষতিকর ভাবেও। কিন্তু কোনও দেবতার সাধ্য নেই প্রার্থীকে ‘না’ বলার। ফলে বরদানে বারবার প্রত্যাশিত ঘটনাস্রোত ব্যাহত হয়, এবং অর্বাচীন পুরাণের রচয়িতারা, যাঁদের কল্পনাশক্তি নিরতিশয় সীমিত, তাঁদের হাতে কাহিনিটিকে এঁকেবেঁকে এগোতে থাকে, শুধু শেষে দুইয়ে দুইয়ে চার মিলিয়ে দেওয়ার জন্যে। বর তাই আখ্যানের একটি অবজ্ঞেয় কৌশল, যেন কাহিনিটিকে যেনতেন প্রকারেণ সমাপ্তিতে পৌঁছে দেওয়াই এর উদ্দেশ্য। এ ধরনের কাহিনি থেকে যা প্রতীয়মান হয়, তা হল প্রার্থী— সে দেবতা, মানুষ, অসুর, রাক্ষস, গন্ধর্ব, নাগ, যে-ই হোক না কোনও কিছু তপস্যা বা কৃচ্ছ্রসাধন করেই এবং অনেক ক্ষেত্রে না করেও দেবতার কাছ থেকে বর আদায় করে নিতে পারে। নিয়তির গতিকে প্রার্থীর অনুকূলে ঘুরিয়ে দেওয়ার জন্যে ধর্মতত্ত্বের এটি একটি কৌশল। দেবতা ও ঋষিরা নিয়তির কর্মচারী হিসাবে কাজ করেন প্রার্থীর স্বার্থের প্রয়োজনে বা কালের জন্য। যেহেতু নিয়তির অধিষ্ঠাতা এমন কোনও প্রধান দেবতা নেই যার কাছে জবাবদিহি করতে হবে, তাই বর প্রায়ই নীতিবর্জিত দায়িত্বজ্ঞানহীন এমনকী খামখেয়ালি বলেও প্রতীত হয়। বর যেন দেবতা বা ঋষিদের শক্তি প্রকাশ করবার একটা অবকাশ, তাঁদের বা তাঁদের প্রার্থীদের ইচ্ছা চরিতার্থ করবার জন্যে। যোগ্যতা, চরিত্রবল, আধ্যাত্মিক উৎকর্ষ, নির্দোষ স্বভাব, ধর্মসম্মত বা জনহিতকর কোনও উদ্দেশ্য— যা কিছু বরকে নৈতিক সমর্থন দিতে পারত তার কিছুই প্রায় কখনওই এ সব কাহিনিতে দেখা যায় না। দাতা ও প্রতিগ্রহীতা সম্পর্কই এই সব কাহিনির প্রাণবস্তু, বরটির নীতিগত সমর্থন প্রায় অনুপস্থিত থাকে। কখনও বর সামাজিক কোনও ঘটনার ব্যাখ্যা করে (যেমন দ্রৌপদীর পঞ্চপতিকতা), কখনও বা কাহিনিটি আত্মধ্বংসী, কখনও বা পরহসনীয়, যেমন বৃকাসুরের বর, কখনও বর পূরণ করতে গেলে দুর্নীতির আশ্রয় নিতে হয় যেমন তুলসীর উপাখ্যানে, যদিও শেষ পর্যন্ত নৈতিকতার একটা পালিশ লাগানোর চেষ্টাও করা হয়। যে বস্তুটি প্রায় সব কটি বরের ক্ষেত্রে একান্ত অনুপস্থিত তা হল, কোনও রকম ধর্মীয় গম্ভীরতা বা নৈতিক কার্যকারণ সম্বন্ধ। বর নিয়তির হাতের ক্রীড়নক, ফলে নিয়তির মতোই দুর্বোধ্য।
‘বর’-এর বিপরীত মেরুতে থাকে অভিশাপ, কিন্তু তার ক্রিয়া ওই একই রকমের। যারা অতিলৌকিক শক্তির অধিকারী, কিংবা যে সব ব্যক্তিবিশেষ কোনও অবস্থায় ‘দিব্যত্ব কে স্পর্শ করেছে তাদের অভিশাপ সত্য হয়। দেবদেবীরা পরস্পরকে যেমন বর দিয়ে থাকেন, ঠিক তেমনই তাঁরা পরস্পরকে অভিশাপও দিয়ে থাকেন। খ্রিস্টপূর্ব ষষ্ঠ শতকে যাস্ক বলেছেন যে, দেবতারা মানুষের প্রতিমূর্তিতেই নির্মিত। (নিরুক্ত ৭:২:৮) বোধহয় সেই কারণেই তাঁরা ঠিক মানুষেরই মতো আচরণ করেন। এতেই তাঁদের মানবিক মেজাজের ব্যাখ্যা মেলে।
এক রাজা দুরাচার ও অত্যাচারী ছিলেন বলে প্রজারা উৎপীড়িত ও ক্ষুব্ধ ছিল। পুরোহিত দেখলেন প্রজাদের ক্ষোভের যথেষ্ট কারণ আছে, তখন রাজার বিরুদ্ধে যে অভিসম্পাত উচ্চারণ করলেন তা সফল হল। (জাতক, সংখ্যা ৫২০, গণ্ডতিন্দু)
রামায়ণ-এ শুনি, দেবতারা পার্বতীকে শিবের ঔরসে সন্তান গর্ভে ধারণ করতে বাধা দিয়েছিলেন বলে তিনি তাঁদের অভিশাপ দিয়েছিলেন— তাঁদের কারওরই নিজের স্ত্রীর গর্ভজাত সন্তান থাকবে না, তাঁরা অন্যের স্ত্রীতে সন্তান উৎপাদন করবেন। (এই শাপটিও গোলমেলে, কারণ পুরাণে এর কোনও সমর্থন পাই না; সব দেবতার সন্তানই বৈধ ধর্মপত্নীর গর্ভে তাঁদের ঔরসেই জাত। তবে কি পার্বতীর শাপটি আসলে সফলই হয়েছিলেন, পরে দেব-কাহিনিগুলিতে বৈধতা আরোপ করা হয়েছিল? বৃহস্পতির স্ত্রী চন্দ্রের ঔরসে বুধকে গর্ভে ধারণ করেন এবং পরে বৃহস্পতি সপুত্রা তারাকে গ্রহণ করেন।) পার্বতী পৃথিবীকে শাপ দেন সে বহুপতিকা হবে। (অতিকথা অনুযায়ী সব রাজাই পৃথিবীর প্রতি কাজেই পার্বতীর শাপ সফল হয়েছে।) এখানে এক দেবী সব দেবকে ও অন্য দেবীকেও অভিশাপ দিচ্ছেন। (রামায়ণ ১:৩৬:২১-২৪) রামায়ণ-এই আছে অপ্সরা পুঞ্জিকস্থলা (= অঞ্জনা) কে শাপ দিয়ে বানরীতে পরিণত করা হয় এবং বানর কেশরীকে তিনি বিবাহ করেন। বায়ু তাঁকে প্ৰণয় সম্ভাষণ করাতে তিনি তাকে প্রত্যাখ্যান করেন, তাই এই শাপ। কিন্তু বায়ু তাকে তেজস্বী পুত্র লাভের বর দেন, সেই পুত্রই হনুমান। (৪:৬৬:৮-২০) রাবণও মানুষের চেয়ে বেশি শক্তিশালী ছিলেন, কিন্তু তিনি পুঞ্জিকাস্থলাকে ধর্ষণ করেন বলে ব্রহ্মা তাকে শাপ দেন: এর পর কাউকে ধর্ষণ করতে উদ্যত হলেই তার মৃত্যু হবে। (৬:১৩:১০-১৪) এ কাহিনি রামায়ণ-এ অনুপ্রবিষ্ট হয়েছে, রাবণ কেন সাধ্য থাকলেও সীতাকে ধর্ষণ করেননি, তার ব্যাখ্যা রূপে এবং এর দ্বারা সীতার শুচিতাও প্রতিপন্ন হয়েছে। মহাভারত-এ বেশ কয়েকটি উপাখ্যান আছে যেখানে দেবতারা দেবতাদের শাপ দিচ্ছেন। পুরাণে এ ধরনের কাহিনি বিস্তর; বিশেষত উপপুরাণগুলিতে।
সরস্বতী লক্ষ্মীকে শাপ দিচ্ছেন উদ্ভিজ্জ (তুলসী) হয়ে মর্তে অবতীর্ণ হতে, এবং লক্ষ্মী সরস্বতীকে অনুরূপ শাপ দিচ্ছেন মর্তে নদী হতে। (দেবীভাগবৎ ৯:৬:৩২) গঙ্গাও সরস্বতীকে অভিশাপ দিচ্ছেন নদীরূপে মর্তে অবতীর্ণ হতে (৯:৬:৩৯); এই নদীই সরস্বতী। সরস্বতী অভিশাপ দেন, গঙ্গা মর্তে নেমে নদীরূপে প্রবাহিত হয়ে পাপীদের পাপ বহন করবেন। (৯:৬:৪১) ইন্দ্র ত্বষ্টার পুত্রকে হত্যা করলে ত্বষ্টা ইন্দ্রকে শাপ দেন। (৬:৭:১৪) বিষ্ণু যখন দেখেন লক্ষ্মী একদৃষ্টে অশ্ব রেবন্তকে দেখছেন, তখন তাঁর ঈর্ষা ও সংশয় জন্মায়, লক্ষ্মীকে অশ্বী হওয়ার অভিশাপ দেন। (৬:১৭:৫৩-৬১)
এ সব কাহিনি পড়তে পড়তে মনে হয় পুরাণে দেবতারা শুধু দেবত্বহীনই নন, চরিত্রভ্রষ্টও বটে।
ব্রহ্মবৈবর্তপুরাণ-এর কয়েকটি কাহিনি :
জামাতা চন্দ্র সাতাশটি ভার্যার মধ্যে রোহিণীর প্রতি পক্ষপাতী জেনে শ্বশুর দক্ষ চন্দ্ৰকে যক্ষ্মার অভিশাপ দেন। (৯:৫৫-৫৬) বিশ্বকর্মা ঘৃতাচীকে কামনা করেন, কিন্তু ঘৃতাচী তাঁকে প্রত্যাখ্যান করেন, তখন তাঁরা পরস্পরকে শাপ দেন: ঘৃতাচী গোপালক মদনের কন্যা হয়ে জন্মে তপস্যা করে স্বর্গে ফিরে যান; আর বিশ্বকর্মা মর্ত্য শিল্পী হয়ে জন্মান। (ব্রহ্মখণ্ড ১০/৪২ থেকে) সহস্র বৎসর গর্ভধারণ করবার পরে যখন প্রকৃতি একটি অণ্ড প্রসব করেন তখন ক্রোধে ও ঘৃণায় তিনি সেটিকে জলে ফেলে দেন; তাতে কৃষ্ণ তাঁকে বন্ধ্যাত্বের অভিশাপ দেন। (প্রকৃতিখণ্ড, ২:৫২) পার্বতী শিবের সঙ্গে মিলিত থাকার সময় দেবতারা বিঘ্ন উৎপাদন করেন বলে রুষ্টা পার্বতী দেবতাদের নিঃসন্তানতার অভিশাপ দেন। (গণেশখণ্ড, ২:৪; কিন্তু পুরাণে এর বিস্তর ব্যতিক্রম আছে, প্রায় সব দেবতাই সন্তানবান।) ব্রহ্মা অপ্সরা মোহিনীর প্রতি তাচ্ছিল্য প্রকাশ করেন, তাতে তিনি ব্রাহ্মাকে শাপ দেন মর্তে ব্রহ্মার আরাধনা হবে না। (কৃষ্ণজন্ম, ৩৩:৩৭) একবার ক্রুদ্ধা পার্বতী শিবকে অভিশাপ দেন, ‘এখন থেকে যারা তোমার পূজা করে তারা একবার বিড়াল হয়ে জন্মাবে।’(৩৭:৩২) এ শাপের সত্যতা প্রমাণ করা যায় না। চন্দ্র তারাকে কামনা করলে তারা তাঁকে অভিশাপ দেন, ‘রাহু তোমাকে গ্রাস করবে, মেঘ তোমাকে আচ্ছন্ন করবে, বিশেষ বিশেষ তিথিতে তুমি অশুভনিমিত্ত বলে পরিগণিত হবে, তোমার কলঙ্ক থাকবে এবং তুমি যক্ষ্মাগ্রস্ত হবে। এ শাপে চন্দ্রের প্রাকৃতিক অনুষঙ্গ গুলির ব্যাখ্যা মেলে। (কৃষ্ণজন্ম ৮০:১৭:৮৮) পরে তিনি মদনকে শাপ দেন, ‘কোনও বিশিষ্ট দেবতার প্রভাবে তুমি ভস্মীভূত হবে।’ কৃষ্ণ রাধাকে শাপ দেন বন্ধ্যাত্বের (কৃষ্ণজন্ম ৮৪:৯০) গন্ধর্ব উপবর্তা রম্ভাকে কামনা করে, রম্ভা অসম্মানিত বোধ করাতে ব্রহ্মা গন্ধর্বকে শূদ্র হয়ে জন্মাবার অভিশাপ দেন। (ব্রহ্মখণ্ড ১৩:১০)
মানুষের পাপ বা ত্রুটি দেখলেই দেবতারা অভিশাপ দেন। অথর্ববেদ-এ নানা রকম শাপের নাম আছে, গ্রাহি (ভর), অবধ্য (শাপ), অভিশস্তি (কলঙ্ক বা নিন্দা) শাপ, দুরিত (সর্বনাশ)। (২:১০:৬, ঋগ্বেদ ১০:৩০:৯-তে এবং ১০:১০৪:৯-তেও আছে।) লক্ষণীয়, এগুলি সবই ঋগ্বেদ-এর শেষ অংশই আছে। এবং দশম মণ্ডলটি বাকি ঋগ্বেদ থেকে প্রায় দুশো বছর পরের রচনা:
রামায়ণ-এ কুবের গন্ধর্ব তুম্বুরুকে রাক্ষস হওয়ার অভিশাপ দেন। (৩:৩:১৬-১৮) স্বর্গে শ্বেতকেতু ক্ষুধার্ত বোধ করলে ব্রহ্মা ক্রুদ্ধ হয়ে শাপ দেন সে তার নিজের মৃতদেহ ভক্ষণ করবে। অগস্ত্যের দয়া হয়; তিনি তুম্বুরুকে এ শাপ থেকে মুক্তি দেন। (৭:৭-৭৮) গঙ্গা অম্বাকে বলেন যে তিনি যদি শিশু ভীষ্মকে বধ করেন তবে গঙ্গার শাপে তাঁকে হিংস্র জন্তুতে পূর্ণ নদী হতে হবে। হরিশচন্দ্র প্রথম পুত্রটি বরুণকে সমর্পণ করার প্রতিজ্ঞা করেন; কিন্তু যখন বরুণ এসে পুত্রটিকে দাবি করেন তখন রাজা বলেন, ‘ছেলেটি কোথায় গেছে আমি জানি না।’ এই মিথ্যা শুনে বরুণ হরিশচন্দ্রকে শোথ হওয়ার শাপ দেন। (দেবীভাগবত ৬:১২:৬৭) পার্বতী শুককে অভিশাপ দেন যে, তিনি ঘৃণিত রাক্ষসকুলে জন্মাবেন, ‘যাতে শুক এখানে আর কোনও ক্ষতি করতে না পারেন।’ (ভাগবত পুরাণ ৬:১৭:১৫) পার্বতীর শাপেই রাজা চিত্রলেখ বৃত্র হয়ে জন্মান। (ঐ ৬:৭) ব্রহ্মা নারদকে শাপ দেন: ‘দাসীপুত্র হয়ে জন্মাও’, পরে অবশ্য কৃষ্ণের কৃপায় নারদ ব্রহ্মারই পুত্র হয়ে জন্মান। (ব্ৰহ্মবৈবর্ত, ব্রহ্মখণ্ড ৮:৪৩ থেকে) রাধা যখন সুদামাকে অভিশাপ দেন, তখন ব্রহ্মা কথা দেন, শাপটি যাতে সফল না হয় ও সুদামাকে স্পর্শ না করে, তার ব্যবস্থা করবেন। (ঐ ১৭:১৩) রম্ভা দুর্বাসাকে দুর্ভাগ্যের শাপ দেন; ‘অত্যন্ত বিকৃত দেহে জন্মে ত্রিলোকের ঘৃণাভাজন হও, তোমার সমস্ত পুণ্য এখনই নষ্ট হোক।’ (কৃষ্ণজন্ম ৩০:১০০-১০২)
‘নারীর বন্ধ্যাত্ব ও পুরুষের প্রজনন-ক্ষমতার অভাব হতে পারে রোগে, অভিচারক্রিয়ায় অথবা অতিলৌকিক ক্ষমতাযুক্ত মানুষের অভিশাপে। কিন্তু শেষ পর্যন্ত কোনও দম্পতি সন্তান, বা বিশেষ ভাবে অভিলষিত পুত্রসন্তানের আশীর্বাদ লাভ করবে কিনা তা নির্ভর করে ভাগ্য বা কর্মলেখের প্রারন্ধের ওপরে (লিখিত/বা প্রানিরূপিত পূর্বজন্মে অর্জিত কর্মফল)। সাধারণ ভাবে কর্মফল থেকে কারওরই পরিত্রাণ নেই। কেবল দৈব অনুগ্রহই মানুষকে বাঁচাতে পারে, কিন্তু সেটি লাভ করাও কঠিন।’ (মদন, ১৯৮৭, পৃ. ২৫) কিন্তু দেবীদের ক্ষেত্রে এ তত্ত্ব অচল। রাধার পূর্বজন্মের কথা তো শোনা যায় না, কাজেই পূর্ব জন্মের দুষ্কৃতির ফলে তাঁর বন্ধ্যাত্ব, এ তো অকল্পনীয়। কিন্তু তেমনই মনে রাখতে হবে যে, উমা রূপে জন্ম নেওয়ার পরে পার্বতী রূপে দেবী দুর্গার পুর্বজন্ম ঘটেছিল; আগের জন্মে তিনি দক্ষের কন্যা সতী হয়ে জন্মেছিলেন। ঠিক তেমনই রামায়ণ-এর প্রক্ষিপ্ত অংশে সীতা লক্ষ্মীর অবতার, বৈকুণ্ঠে বিষ্ণুর স্ত্রী; সে জন্মে নিশ্চয়ই কোনও পাপই করেননি যার ফলে সীতাজন্মে তার মূল্য শোধ করতে হবে দীর্ঘ কঠিন দুঃখে। বৈকুণ্ঠের নারায়ণও এমন কোনও পাপ করেননি যার জন্যে রামজন্মে তাঁকে এত দুঃখযন্ত্রণা সইতে হবে। আগের জন্মে দ্রৌপদী ছিলেন পদ্মা, লক্ষ্মী, যে কথা যুধিষ্ঠির স্বর্গে গেলে দেবদূত তাঁকে বলে। কাজেই নিষ্পাপ লক্ষ্মীর দ্রৌপদী জন্মে দুঃশাসনের হাতে প্রকাশ্যে লাঞ্ছনা, অপমান ও জীবনভর নানা কষ্ট, যুদ্ধে সব ক’টি সন্তানের মৃত্যু— এ সবের কোনও প্রস্তুতিই থাকে না, কারণ এর কোনওটিই কর্মফলের জন্য হতে পারে না। এ রকম বেশ কয়েকটি নিদর্শনই শাস্ত্রে মেলে, যাঁরা আগে স্বর্গের দেবদেবী ছিলেন তাঁরা অকারণ অভিশাপে মর্তে এসে নানা লাঞ্ছনা ও দুঃখভোগ করে চলেন; এর ব্যাখ্যা কর্মবাদে মেলে না।
রাধা কৃষ্ণের লীলা সঙ্গিনী ও প্রেমিকা, তাঁকে সন্তানবতী কল্পনা করাই কঠিন। কৃষ্ণের ঔরসেই যদি তাঁর গর্ভে সন্তান জন্মাত তা হলেও তাঁর প্রাথমিক ভূমিকা— প্রেমিকা— কতকটা ম্লান হয়ে যেত। তা ছাড়া মর্তে কৃষ্ণ তাঁর স্বামী ছিলেন না, কাজেই সন্তান হলে অবৈধ বা জারজ হত; এবং এ তিনটির কোনওটাই সমাজ মেনে নিত না। তথাপি প্রজনিকা শক্তি শুভ, নারীর মাঙ্গলিকতা সূচিত করে, তাই রাধার ক্ষেত্রে অভিশাপের উদ্ভাবন করা হয়েছে, তাঁর বন্ধ্যাত্বের ব্যাখ্যা হিসেবে। প্রকৃত কারণ সম্ভবত, তাঁর কাব্যিক অনুষঙ্গ নাশের সম্ভাবনা, তাই অভিশাপের দ্বারা তাঁর নান্দনিক আকর্ষণ অক্ষুণ্ণ রাখা হল।
শাপের একটি ভিন্নতর প্রকাশ ভারতের লেখসংকলন, এপিগ্রাফিয়া ইন্ডিকা-তে ভুরিভুরি পাওয়া যায়। ‘যে ব্যক্তি ব্রাহ্মণকে প্রদত্ত সম্পত্তি বা ব্রাহ্মণের প্রদত্ত সম্পত্তি চুরি করে সে ছয় সহস্র বৎসর মলকীট হয়ে থাকে।’ এরই বিকল্প পাঠ পাই অন্যত্র, সেখানে দেখি, ওই সম্পত্তি-অপহারক যষ্টি সহস্র বৎসর শকুনি, শতজন্ম শুক, শতজন্ম শ্বাপদ, সাতজন্ম গণ্ডার, সাতজন্ম ঘোড়া, পাঁচজন্ম কৃমিকীট, শতজন্ম গোধিকার যোনিকীট, সাতজন্ম গণিকার ব্রণকীট, গোসাপ, গর্দভ, বিড়াল, তিনজন্ম নকুল, ক্রুর সর্প, ব্যাঘ্র, শতজন্ম উচ্চৈঃশ্রবাঃ, শতজন্ম অশ্বতর, সাতজন্ম ছাগ, শতজন্ম ভাল্লুক, লক্ষজন্ম শৃগাল, শতজন্ম জোঁক— এবং এই দীর্ঘ ভয়াবহ পরিক্রমার অবসানে ব্রহ্মার শতজন্মকালব্যাপী কুম্ভীপাক নরকে থাকতে হবে। ব্রহ্মার একদিনই এত সুদীর্ঘ বর্ষব্যাপী যে, তাঁর শতজন্মব্যাপী কাল প্রায় জ্যোতিষ গণনার মতো কাল্পনিক অঙ্ক। (ব্রহ্মবৈবর্তপুরাণ, কৃষ্ণজন্মখণ্ড ৭৫:৩১-৩৭)
এই ধরনের কথা বিস্তর শিলালেখেও পাই। ধ্রুবসেনের বলভী দানপত্রে ভূমি ও মন্দির দানের প্রশংসাসূচক কয়েকটি উক্তির পরেই পড়ি, ‘যে ভূমি দান করে সে ষাট হাজার বছর স্বর্গে বাস করে, যে সেই দত্ত সম্পত্তির নাশ বা ক্ষতি বা সে চেষ্টার সমর্থন করে সে তত বছরই নরকে বাস করে।’ (৪৭-৪৯ পঙ্ক্তি) চালুক্য রাজা প্রথম কর্ণ তাঁর সনক শিলালেখে (১০৯১ খ্রিস্টাব্দ) এই অভিশাপই বলেন। (পঙ্ক্তি ২০-২১) কৃষ্ণ দেবরায় তাঁর হাম্পি শিলালেখের সংস্কৃত অংশে তাদের আশীর্বাদ জানান ‘যাঁরা ব্রাহ্মণকে রক্ষা করে ও সুলতানকে ধ্বংস করে।’ (শ্লোক ২৯) খ্রিস্টীয় ৫৯৫-৯৬ সালে সংখেদের শিলালেখে বহু পুরাতন অভিশাপ, ‘ব্রহ্মদত্ত সম্পত্তির অপরাহক বিন্ধ্য অঞ্চলের জলহীন অরণ্যের বৃক্ষকোটরে কৃষ্ণসর্প হয়ে বাস করে।’ ২৪৯-৬৪০ খ্রিস্টাব্দে দদ্দর ‘সংখেদ’ শিলালেখে এই অভিশাপ বারবার উচ্চারিত হয়েছে। খ্রিস্টীয় নবম বা দশম শতকের বাদল স্তম্ভলেখে আশীর্বাদ আছে ‘সেই ধার্মিক ব্যক্তিকে যিনি বেদ ব্যাখ্যা করেন, কলিযুগে বাল্মীকিজন্মের নীতি ও ইতিহাসের আশ্চর্য অংশগুলির পরিপ্রেক্ষিতে।’ (পঙ্ক্তি ২৫) মহারাজা লক্ষ্মণের ও পঞ্চম-ষষ্ঠ শতকের তাম্রশাসনেও সেই ‘স্বদত্তাং পরদত্তাং’ ভূমি বা সম্পত্তির চোরকে ষাট হাজার বছর নরকবাসে দণ্ডিত করা হচ্ছে। নবম ও দশম পঙ্ক্তিতে বলা হয়েছে সেই চোর মলকীট হয়ে পূর্বপুরুষদের সঙ্গে নরকবাস করে। রাজা মাধববর্মার বগুণ্ডা লেখে বলে ‘রাজা যদি নিজে ভূমিদান করে তা হলে তাঁর অক্ষয় স্বর্গবাস হয়, আর অন্যের দান করা সম্পত্তির সুরক্ষা করলে ষাট হাজার বছর স্বর্গবাস হয়।’ (পংক্তি ৮) ধারারাজ্যের রাজা জয়সিংহ ‘মান্ধাতা’ লেখটি রচনা করান, তাতে আছে, ‘অন্যের কৃত তাৎপর্যপূর্ণ কর্মকে কখনও নষ্ট করা উচিত নয়।’ (পংক্তি ২৮) বলাকার রাজা জনুকেশ্বর তাঁর কময় লেখে বলেন, ‘এই দান (ভূমি) কে যদি কেউ কোনও ভাবে ক্ষতিগ্রস্ত করে তা হলে তার গঙ্গাতীরে গোহত্যা করার পাপ হয়।’ (পৃ. ৮) রাজা প্রথম ধ্রুবসেন তাঁর গণেশগড় লেখে আবার ওই ‘স্বদত্তা পরদত্তা’র অভিশাপটির পুনরুক্তি করে বলেন সেই অপহারকের লক্ষ গাভীহত্যার পাপ হয়। বাকি কতকটা অংশ অস্পষ্ট থাকলেও মূল অংশটি পরিষ্কার, ‘রাজারা মন্দির নির্মাণ করিয়েছেন, দান দিয়েছেন, বিগ্রহ নির্মাণ করিয়েছেন, ব্রাহ্মণকে দেওয়া এসব দানকে কোনও সৎলোক কেড়ে নেয় না। দত্ত বস্তুর রক্ষা ও পালন এবং দান হল পুণ্যকর্ম।’ (পৃ. ২৪ থেকে) রাজা পৃথ্বীশ্বরের পীঠাপুরা শিলালেখে আছে, ‘এই সদয় ভূমিদানে যদি কেউ বাধা সৃষ্টি করে, তা হলে তার গঙ্গাতটে সহস্র গাভীহত্যা ও সহস্র ব্রহ্মহত্যার পাপ হয়।’ (পৃ. ১৫৯) রাজা বেঙ্কট তাঁর বিলপক দানপত্রে লেখেন, দান ও দত্তরক্ষার মধ্যে দ্বিতীয়টিই শ্রেয়ান। দানে মানুষ স্বর্গে যায় কি দত্তরক্ষার দ্বারা বিষ্ণুলোকে যায়। অন্যের দত্ত দানকে রক্ষা করা দানের চেয়ে দ্বিগুণ পুণ্যের অন্যের দত্ত দান অপহরণ করলে নিজের দান নিষ্ফল হয়ে যায়।’ তার পরে ‘স্বদত্তা পরদত্তা’র পুনরাবৃত্তি। (পু. ১৪৯) এর অনুবৃত্তি ব্রাহ্মণের দ্বারা বা ব্রাহ্মণের উদ্দেশ্যে দান কারওরই ভোগ করা উচিত নয়, সে জমির ওপর রাজস্ব গ্রহণ করাও অবিধেয়; পুণ্যের এই সাধারণ সেতুটি যুগে যুগে তোমাদের সকলের পক্ষেই রক্ষণীয়।’ (পৃ. ১৫৫) বহু পুরাণে ‘স্বদত্তা পরদত্তা’ আবৃত্তি করা হয়েছে। (গরুড়, উ. ৪০:১, ব্রহ্মবৈবর্ত প্রকৃতি ৯:৮)
এ সব অভিসম্পাতের মনস্তাত্ত্বিক ভিত্তিটি হল— ব্রাহ্মণকে ভূমিদানের করে যদি কেউ তা দাতা বা গ্রহীতার মৃত্যুর পরে কেড়ে নেয়, তা হলে কী হবে? এ উদ্বেগটি খাঁটি, এর পশ্চাতে নিশ্চয়ই বহু অপহরণের অভিজ্ঞতা আছে; কাজেই অভিশাপটিকে মহাপাতকের সমতূল্য করে তুলতে হয়েছে।
এই শিলালেখের অভিসম্পাতগুলির একট বিশেষ চরিত্র আছে। কে অভিশাপ দিচ্ছে? কাকে দিচ্ছে? স্পষ্টতই অভিশাপদাতা অভিশপ্ত থেকে কালের দিক দিয়ে বহু দূরে অবস্থান করত, কাজেই তার অভিশাপ অজ্ঞাত অদৃষ্ট অপরাধীর উদ্দেশ্যে। তার উদ্দেশ্যে ছিল, স্বদত্ত বা পরদত্ত ভূমি কোনও লুব্ধ ব্যক্তির দ্বারা অপহৃত যেন না হয়। যে একটি মাত্র অস্ত্র সে প্রয়োগ করতে পারে তা হল অপহারকের মনে ভগবানের ক্রোধের আতঙ্ক গভীর ভাবে ঢোকানো। এই ভয়টা সঞ্চার করার উপায় হল নিয়তির অনুচরদের আহ্বান করে বলা যে, অপহারক ব্রহ্মঘ্ন গোঘ্নর সমান পাপী— এ দুটি পাপই সমাজে সবচেয়ে নিকৃষ্ট ও কলঙ্কের বলে ধরা হত সেই আদি মধ্যযুগের সমাজে। সেই কারণে দানের চেয়ে দত্ত সম্পত্তির সুরক্ষা বেশি পুণ্যের বলা হয়েছে, কারণ কোনও দানই ততক্ষণ নিরাপদ নয় যতক্ষণ না কোনও শক্তিমান ব্যক্তি তার রক্ষার সুব্যবস্থা করেন। প্রদত্ত ভূমি যদি কেউ কেড়ে না নেয় তা হলে দাতা দানের ফল পাবেন— ব্রাহ্মণকে ভূমিদান দানের তালিকার একেবারে ওপরের দিকে আছে। দাতা কেমন করে নিশ্চিত হবেন যে, কোনও অতিলৌকিক শক্তি তাঁর ঘোষণার সম্মান রাখবেন? দান পুণ্যার্জনের একটি স্বীকৃত পন্থা; এই পুণ্য দাতাকে সেই সমস্ত অতিলৌকিক শক্তির কাছাকাছি নিয়ে আসে, যেগুলি নিয়তির সঙ্গে সম্পৃক্ত। এই শক্তি যদি প্রদত্ত ভূমির অপহারকের বিরুদ্ধে উচ্চারিত অভিশাপগুলি সফল না করে তবে ধর্মশাস্ত্রের নির্দেশ অনুযায়ী ব্রাহ্মণকে ভূমিদান তো নিষ্ফল হয়ে যায়; ব্রাহ্মণ আর ভূমিদানের ফল ভোগ করতে পারবেন না, দাতাও পুণ্য অর্জন করতে পারবেন না। সে ভূমিতে নির্মিত মন্দির, তড়াগ, পুষ্করিণী, কূপ ইত্যাদি সবই নিরর্থক, অশুচি ও ব্যবহারের অযোগ্য হয়ে পড়ে। দিব্যশক্তিগুলি নিশ্চয়ই এ সব পাপ অনুমোদন করবেন না, অতএব শিলালেখের অভিশাপবাণীগুলিকে তাঁরা সার্থক করবেন নিজেদের স্বার্থেই এবং ভয়ঙ্কর নিষ্ঠুর জন্মজন্মান্তর স্থায়ী দুর্ভাগ্য ও যন্ত্রণার দুনিয়তি থেকে রক্ষা পাওয়ার জন্যে মানুষ ভয়ে অপহরণ থেকে নিবৃত্ত হবে।
এই অভিশাপ সুদূরপ্রসারী, যেন অদৃষ্ট, অপরিচিত ও বহুদূরস্থিত শত্রুর উদ্দেশ্যে অস্ত্রনিক্ষেপ, কিন্তু অস্ত্রটি যেহেতু দিব্যশক্তিযুক্ত তাই অব্যর্থ ভাবে লক্ষ্যে পৌঁছবেই। মনে করা যেতে পারে, ওই সব অভিসম্পাতবাণী কিছু লোককে কয়েক পুরুষ ধরে ভূমি অপহরণ বা ধ্বংস থেকে নিবৃত্ত করেছিল; হয়তো আরও কিছুকাল ধরে দাতা ও গ্রহীতার খ্যাতি তাদের নিবৃত্তি করেছিল; কিন্তু আরও কিছুকাল সেই স্মৃতি ম্লান হয়ে গেলে পর ওই সব ভূসম্পত্তি, মন্দির, কূপ, পুষ্করিণী অবশ্যই হস্তান্তরিত হয়ে অন্যদের ভোগে লেগেছিল। জমি তখন আর ব্রহ্ম থাকেনি, নিষ্কর ও থাকেনি, প্রাচীন মন্দির ইত্যাদি ক্রমে অযত্নে ধূলিসাৎ হয়েছে, যার কিছু কিছু নিদর্শন ইতস্তত মেলে। অভিসম্পাতের আতঙ্কটি ততক্ষণই বাস্তব ছিল যতক্ষণ দাতার পতিগ্রহীতা বা তাদের কয়েকটি উত্তরপুরুষ জীবিত ছিল। ততক্ষণই অভিসম্পাদের উদ্দেশ্যসিদ্ধ হয়েছিল, কারণ দাতা নিয়তির শক্তিকে আহ্বান করে ওই নিদারুণ অভিসম্পাত সফল করার দায়িত্ব দিয়েছিলেন, চৌর্যে উদ্যত ব্যক্তি ওই আতঙ্কেই কিছুকাল নিবৃত্ত থাকত, সন্দেহ নেই। কিন্তু কোনও অভিসম্পাতই লোভকে অনির্দিষ্টকাল স্থগিত রাখতে পারে না, কাজেই নিয়তি ধীরে ধীরে নিজেকে দায়মুক্ত করে নিল, সম্পত্তি ক্রমে ক্রমে হস্তান্তরিত হয়ে গেল এবং লোভী পরস্বাপহরণ করল, কোনও বিপদের ঝুঁকি রইল না আর।
অর্বাচীন পুরাণগুলিতে শিলাখণ্ডের অভিসম্পাতগুলির প্রতিধ্বনি পাওয়া যায়। অবশ্য কে কার কাছে ঋণী জোর করে বলা যায় না। নতুন যে সুরটি পুরাণে লেগেছে তা হল, (১) অপরাধীর ঊর্ধতর বহু পুরুষকে দণ্ডভাগী করা হয়েছে, এবং (২) দণ্ডকে নিষ্ঠুরতর, বিচিত্রতর ও বহু জন্মব্যাপী করা হয়েছে, সহস্র সহস্র বৎসরে পরিব্যপ্ত এ সব দণ্ড। এটি কিন্তু কর্মবাদের পরিপন্থী। পূর্বপুরুষ যদি সদাচারী হয়ে থাকেন তা হলে কর্মবাদের তত্ত্ব অনুসারে উত্তরপুরুষের অপরাধ তাঁদের স্পর্শ করবে না এবং তার জন্য কোনও দণ্ডও তাঁদের প্রাপ্য নয়। ঠিক তেমনই পাপীর অজাত উত্তরপুরুষ ধার্মিক হতে পারে, পূর্বপুরুষের পাপের দণ্ড তাঁদের ভোগ্য নয়। সে ক্ষেত্রে ওই দণ্ডের নিষ্ঠুরতা অপরিমেয়, অন্ধ, যুক্তিহীন, দণ্ডযোগ্যতার বিচারহীন। এ যেন নিয়তিকে অযথা খোঁচা দিয়ে অকারণ দণ্ডবিধান করানো। এতে অভিসম্পাতকারীর পাপিষ্ঠ নিষ্ঠুর বাসনাই প্রকট হয় এবং এক সর্বশক্তিশালী কিন্তু সম্পূর্ণ অনৈতিক, নিষ্ঠুর, উদাসীন নিয়তিকে চিত্রিত করে। অভিসম্পাত নিয়তিরই আজ্ঞাবহ। অভিসম্পাত যদি বর্তমানে পাপীকে অতিক্রম করে, বিধাতার দয়া ও ন্যায়বিচারকে অস্বীকার করে তবেই নিয়তির চরিত্রে এই সব মাত্রা যুক্ত হয়। তবু শিলালেখে শুধু নয়, পুরাণে এ জাতীয় বহু শত শত অভিসম্পাত উচ্চারিত হয়েছে। এতে দিব্য শক্তিগুলির সঙ্গে ন্যায়বিচারের যে কল্পনা যুক্ত ছিল তা সম্পূর্ণ বিনষ্ট হয়ে প্রতিশোধপরায়ণ, তিক্ত অভিসম্পাতের বিলাসে লিপ্ত এক নিয়তির চিত্র সৃষ্ট হয়।
শিলালেখের অভিসম্পাতগুলি সম্পত্তি-সম্বন্ধে তৎকালীন সমাজের মূল্যবোধ ও মনোভাবের প্রতিবিম্ব মাত্র এবং এগুলিতে দাতা ও প্রতিগ্রহীতার অবর্তমানে প্রদত্ত সম্পত্তিটির সুরক্ষা উপায় নির্দেশিত হয়েছে। লক্ষ করা যায় যে, দণ্ডের কঠোরতা বেড়েই চলেছে। উচ্চৈঃশ্রবা যেন কতকটা অবৈধ ভাবে ব্রহ্মবৈবর্তপুরাণ-এর জন্তুর তালিকায় অনুপ্রবেশ করেছে, বাকি জন্তুরা ঘৃণ্য জীব। মনে হয় ব্রহ্মবৈবর্ত ও অন্য কয়েকটি পুরাণের এই ধরনের উক্তিগুলি স্পষ্টতই শিলালেখের অভিসম্পাতের কঠোরতার উত্তরোত্তর বৃদ্ধির একটি কারণ। কৃষ্ণদেবরায়ের অভিশাপের লক্ষ্য সুলতান (সুরতান), তার একটা কারণ সম্ভবত বিজয়নগরের পার্শ্ববর্তী বাহমনি রাজ্য।
ম্যাকমিলান এনসাইক্লোপেডিয়া অব রিলিজিয়ন-এ দেখছি, ‘ধর্মীয় শাপ বরের খুব কাছাকাছি; একই ধরনের মানুষ শাপ ও বর দেওয়ার অধিকারী; এবং শাপ ও বরের প্রায় একটা আকৃতিগত মিল আছে। দেবতা, সাধু এবং অন্যেরা যাঁরা গভীর দুঃখঋদ্ধ অভিজ্ঞতা বা প্রাবীণ্যের দ্বারা সাময়িক একটা মহিমা অর্জন করেছেন এবং এ সবের দ্বারা যাঁরা বর দেওয়ার অধিকার অর্জন করেছেন, তাঁরাই বৈধ ভাবে দুর্ভাগ্য, এমনকী মৃত্যু ও ধ্বংস, জনগোষ্ঠী বা ব্যক্তিবিশেষের ওপরে ডেকে আনতে পারেন। প্রাচীন বৈদিক ঐতিহ্যের ঋষিরা বাক্শক্তির ভাণ্ডার ছিলেন, শত্রুদের পক্ষে বিশেষ করে ভয় পাওয়ার মতো, এমনকী যারা তাঁদের প্রার্থনায় বাধা দিত, তাদের পক্ষেও। কোনও কোনও মুনিঋষি কোনও রাজনৈতিক বা যুদ্ধের ব্যাপারে রাজার অপরিহার্য অনুচর ছিলেন।’ (৪র্থ খণ্ড, ‘কাসিং’ পৃ. ১৮২)
মাঝে মাঝে শাপকে পাপের সঙ্গে সমানুপাতিক করার যথার্থ প্রচেষ্টা দেখা যায়, কিন্তু স্পষ্টতই এগুলি ব্যতিক্রম। অধিকাংশ ক্ষেত্রেই শাপের সঙ্গে অপরাধের অনুপাত ততটা  থাকে না, যতটা থাকে অভিসম্পাতকারীর মনে উদ্রিক্ত ক্রোধের সঙ্গে; অপরাধীর প্রকৃত অপরাধের সঙ্গে ততটা নয়, যতটা প্রসঙ্গ, ঘটনাচক্র, মেজাজ এবং ঠিক সেই মুহূর্তের ক্রোধাবেগের সঙ্গে। প্রায়ই দেখি, মুনিঋষিরা সামান্য ব্যাপারেই অপমানিত, অবহেলিত বোধ করেন, একান্ত নিরাপরাধ ব্যক্তির আচরণে বা তাদের অতি স্বাভাবিক কোনও অন্যমনস্কতায়, বা রুষ্ট ঋষির তুষ্টি বিধানে অসমর্থতায়। সেই সব সময়ে ‘গভীর ভাবে অনাদৃত’ মুনিঋষিরা প্রতিশোধমূলক শাপ উচ্চারণ করেন, দোষীর দোষের শাস্তি হিসেবে ততটা নয়, যতটা অশোভন ও অদমিত ক্রোধের প্রকাশ হিসেবে।
শাপ ও বর কী ভাবে কার্যকর হয় সে সম্বন্ধে শুনি, শাপ বা বর আপনা থেকেই সফল হয়, কিংবা এগুলিকে সফল করবার জন্যে কোনও দেবতাকে আহ্বান করা হয়। ‘আইরিশ লোকসাহিত্যে বলে, এক বার উচ্চারিত শাপ কোথাও না কোথাও গিয়ে অবস্থান করবেই, সাত বছর ধরে বাতাসে উড়বে এবং যে কোনও মুহূর্তে উদ্দিষ্ট ব্যক্তির ওপরে এসে পড়বে।’ (হেস্টিংস এনসাইক্লোপিডিয়া অব রিলিজিয়ন অ্যান্ড এথিক্স, ৪র্থ খণ্ড, ‘কার্সিং অ্যান্ড ব্লেসিং’, পু. ৩৬৭) ভারতবর্ষে এমন কোনও সময়সীমা নেই, কিন্তু প্রকৃতপক্ষে এখানে অভিশাপের পরমায়ু দীর্ঘতর, কারণ এক শাপে ঊর্ধ্বতন ও অধস্তন বহু পুরুষ দণ্ডিত হয়। যে-সব উত্তরপুরুষ এখনও জন্মায়নি, ভ্রুণ অবস্থাতেও নেই, যারা বহু শতাব্দী পরে জন্মাবে তাদের ভাগ্যও আগে থেকেই শাপ দ্বারা নিয়ন্ত্রিত হতে পারে; তারাও বহু পূর্বের কোনও পুরুষের ওপর শাপের ফলে দণ্ডিতের দুর্ভাগ্য, যাতনা, ঘৃণ্য জন্ম এবং ওই রকম হীন, জুগুপ্সাজনক বহু জন্ম পরিক্রমার পরে সংঘাতিক যন্ত্রণাময় নরকে অনন্তকাল বাস করতে পারে। এই সব শাপে দেখা যায় উত্তরপুরুষ সম্পূর্ণ নির্দোষ, তবুও তাদের ভাগ্যে লাঞ্ছনা, যন্ত্রণা ও নরক নিরূপিত হয়েছে। তর্কের খাতিরে যদি বলাও হয় যে, ওই উত্তরপুরুষ এমন পাপ করবে যাতে দণ্ড ন্যায়সঙ্গতই হবে, তা হলে প্রথম আপত্তি হল, সে ক্ষেত্রে শাপ তো বাহুল্যমাত্রে পর্যবসিত হল। দ্বিতীয় আপত্তি হল, কারণ-বাহুল্য, অর্থাৎ সেই দুর্ভাগ্যের একটা কারণ তার স্বকৃত কর্ম আর একটা কারণ ওই শাপ— তর্কশাস্ত্রে এই দ্বিতীয়টি একটি দোষ। তবুও শিলালেখের অভিসম্পাতের মতোই বহু শাস্ত্রবর্ণিত শাপও অজাত উত্তরপুরুষের ভাগ্য নিরূপণ করে; এ সব শাপ শুধু যে ন্যায়শাস্ত্রগত দোষে দুষ্ট তা নয় এর দ্বারা মানুষের আচরণের মানুষের স্বাধীনতাও খণ্ডিত হয়; নিজের সুকৃতিতে শাপ প্রতিহত করবার সুযোগও থাকে না। এ ক্ষেত্রে সবটাই পূর্বনির্ধারিত। সমাজে প্রতিষ্ঠিত উচ্চবর্ণের সুবিধাভোগী মানুষের কাছে দুঃস্থ সাধারণ মানুষ ক্রমেই মানুষিক মর্যাদা হারিয়ে ‘জনসমূহ’ রূপে নির্ব্যক্তিক হয়ে উঠছিল, তাই সম্ভব হয়েছিল ঊর্ধতন ও অধস্তন, অজাত বহু সংখ্যক নিরপরাধ পূর্ব ও উত্তরপুরুষকেও একটি অভিসম্পাতে অকল্পনীয় এবং সম্পূর্ণ নিষ্কারণ যন্ত্রণার মধ্যে ঠেলে দেওয়া। শাপদাতার কাছে সাধারণ মানুষ ও তাদের অধঃস্তন বংশধরের আর মানুষ পরিচয় ছিল না। বরের ক্ষেত্রেও বরদাতা চোখ বুজে অনেক পূর্ব ও উত্তরপুরুষকে প্রসাদ বিতরণ করেছেন নিজের কোনও স্বার্থরক্ষার পুরস্কার হিসেবে। অপরাধী বা পুণ্যবাণ, শাপদাতা ও বরদাতার কাছে আর ব্যক্তি নয়, তাই এই ঢালাও ব্যবস্থা তাদের মহিমা বিস্তারের। এ সব শাপে বরে নৈতিকতা সম্পূর্ণ ভাবে পরাস্ত হয়েছে। স্বার্থসিদ্ধির আশায় ও স্বার্থহানির আশঙ্কায় সম্পূর্ণ অনৈতিক বর বা শাপ স্পর্শ করবে একেবারে অযোগ্য ও একেবারে নিরপরাধকে। এ সব ক্ষেত্রে শাপ ও বর নিয়তির কর্মকর উপায় হয়ে নিয়তির স্বেচ্ছাচারিতারই প্রতীক হয়ে উঠেছে।
হেস্টিংস এনসাইক্লোপেডিয়া অব রিলিজিয়ন অ্যান্ড এথিক্স অনুসারে, ‘অতিলৌকিক শক্তির মাধ্যমে রূপে মুনিঋষিরা, অন্তত যখন শাপ বা বর দেন তখন ভয়াবহ আতঙ্ক উদ্রেক করেন। তালমুদ বলে যখন পুরোহিত আশীর্বাণী উচ্চারণ করছেন তখন তাঁর দিকে তাকাতে নেই, কারণ তখন তাঁর ওপরে ঈশ্বরের মহিমা (এসেছে)। আবেগের শক্তি, অহিতাকাঙ্ক্ষার ভয় ও শত্রুতার মধ্য দিয়ে প্রস্তাবিত ধারণা কার্যকর হওয়ার একটি একটি সাধারণ প্রক্রিয়া। শব্দের তত্ত্ব এবং অভিসম্পাতকারী বা বরদাতার স্বয়ংক্রিয় আধ্যাত্মিক শক্তির সঙ্গে সংশ্লিষ্ট ধারণার দ্বারা এর শক্তি বৃদ্ধি পায়।… গ্রিক ও রোমান যুগের শাপের যে সুবৃহৎ সংকলন পাওয়া গেছে, তা বেশির ভাগই সীসার ফলকে অথবা প্রতীকি নখে খোদাই করা, যাতে অভিসম্পাত শত্রুকে নারকীয় শক্তির কাছে সঁপে দিচ্ছে। এতে শাপ সম্বন্ধে আদিম তত্ত্বই প্রমাণিত হচ্ছে।’ (পৃ. ৩৬৭, ৩৬৯-৩৭৩) সমাজে যারা নৈতিক অত্যাচারে ভুগেছে, সেই উৎপীড়িতরা প্রায়ই অত্যাচারীকে শাপ দেয়। যেহেতু সমাজ বা সমাজের এক অংশ সাধারণ মানুষকে ন্যায়বিচারের অধিকার থেকে বঞ্চিত করেছে এবং এই কারণে সমাজ বিশ্ববিধানের ন্যায়বিচার বিতরণের ব্যাপারে তাদের কাছে ঋণী— সেই জন্যে উৎপীড়িতরা ওই অসাধু সমাজকর্তাদের বিরুদ্ধে অলৌকিক শক্তিকে আহ্বান করে। সমাজের সেই অপরাধীকে শাপ দিয়ে এই অত্যাচারিতরা, সাময়িক ভাবে হলেও আধ্যাত্মিক প্রতিশোধ নেয়। অর্থাৎ অভিসম্পাতবাণী শুধু ব্যক্তিগত প্রতিশোধের জন্য উচ্চারিত হয় না। বরং মহাবিশ্বে অন্তর্নিহিত ন্যায়বিচারের ভারসাম্য পুনঃপ্রতিষ্ঠার জন্যেও হয়। ধর্ষিতা বেদবতী রাবণকে অভিশাপ দিলেন বা গান্ধারী কৃষ্ণকে অভিশাপ দিলেন; ন্যায়বোধে উদ্দীপ্ত ক্রোধ থেকে নিঃসৃত এই সব এমন এক অভিশাপ নাটকীয় পরিস্থিতির সৃষ্টি করে যা গভীরতায় ও তাৎপর্যে ভাস্কর। এঁদের স্বরে আমরা যেন নৈতিক আদর্শের প্রেরণা থেকে উৎসারিত বাণীই শুনি, নিরপরাধ দণ্ডিতদের ওপরে অনুষ্ঠিত অন্যায়ের প্রতিবিধানের জন্যে কোনও অজ্ঞাত ন্যায়াধীশের দরবারে উদাত্ত আহ্বান। নিপীড়িতদের ওপরে অনুষ্ঠিত অন্যায় যেন তাদের শাপ দেওয়ার নৈতিক অধিকার দেয়, যে শাপ সেই কারণেই ফলে যায়। ‘পাপের বোঝা যখন ভারী হয়ে ওঠে একমাত্র তখনই অন্যের উচ্চারিত শাপ সফল হতে পারে; ততই বেশি প্রতিবিধানের জন্যে দুঃখভোগের দেখা দেয়।’ (মদন, ১৯৮৭, পৃ. ৩৬)
কপিলমুনি সগররাজার ষাট হাজার সন্তানের ওপর এত ক্রুদ্ধ হন যে, তাঁর শাপে সব ক’টি পুত্রই ভষ্মীভূত হয়ে যায়। (রামায়ণ ১:৩৪:৩০) ঋষি গৌতম স্ত্রী অহল্যার ‘অসতী’ত্বে এত রুষ্ট হন যে তাঁকে অভিশাপ দেন যাতে তিনি সহস্র সহস্র বৎসর ভষ্ম শয্যায় শুয়ে অদৃশ্য ও বায়ুভুক হয়ে তপস্যা করেন। (১:৪৮:২৯,৩০) বহু বৎসর কঠোর তপস্যা করে বিশ্বামিত্র ব্রাহ্মণত্ব লাভ করেন; যখন তিনি ত্রিশঙ্কুর যজ্ঞে পৌরোহিত্য করতে গেলেন ও অন্যান্য ব্রাহ্মণদের আমন্ত্রণ করলেন তখন আমন্ত্রিতরা বিশ্বামিত্রের ব্রাহ্মণত্ব অস্বীকার করে আমন্ত্রণ প্রত্যাখ্যান করলেন। প্রচণ্ড ক্ষোভে বিশ্বামিত্র শাপ দিয়ে তাদের ধ্বংস করেন। (১:৬৯:১৭,১৮) যে অন্ধমুনির পুত্রকে দশরথ না জেনে হত্যা করেন তিনি দশরথকে পুত্রশোকজনিত মৃত্যুর শাপ দেন। (২:৫৪:৫৪) যদিও অধিকাংশ শাপের ফলই তৎক্ষণাৎ কার্যকরী হয়, কিছু শাপের ফল বিলম্বিতও হয়ে থাকে। যেমন অন্ধমুনির পুত্রহত্যার সময়ে দশরথ অপুত্রক ছিলেন, কাজেই শাপ শুনে তিনি হৃষ্ট হন, পুত্রলাভের সম্ভাবনার কথা ভেবে। এখানে শাপটি দীর্ঘকাল পরে ফলপ্রসূ হয়। দশরথের আনন্দ সাময়িক এবং পরে মৃত্যুকালে শাপের অন্তর্নিহিত মর্মান্তিক নিষ্ঠুরতা সম্বন্ধে তিনি অবহিত হন। কবন্ধ তার জন্মকালে সুদর্শনই ছিল, কিন্তু নানা ভীষণ রূপ ধরে মুনিঋষিদের ভয় দেখানো তার একটা বিলাস ছিল। এমনই ভয় পেয়ে ঋষি স্থূলশিরাঃ তাকে চিরদিনের মতো কুৎসিত হওয়ার অভিশাপ দেন। অন্যান্য বহু অভিশপ্তের মতো কবন্ধও ঋষিকে অনুনয় করাতে তিনি সদয় হয়ে বলেন, রামচন্দ্র যখন তোমার বাহুচ্ছেদ করবেন, তখনই তোমার শাপমুক্তি হবে।’ (৩:৭১:১-৭) তরুণী বেদবতী বিষ্ণুকে পতিরূপে মনোনীত করার পরে রাবণ তাকে ধর্ষণ করাতে তিনি রাবণকে শাপ দেন, ‘এর পর কাউকে ধর্ষণে প্রবৃত্ত হলেই তোমার মৃত্যু হবে।’ (৭:১৭:৮-৪২) রম্ভা যখন তাঁর প্রেমিক নলকুবেরের সঙ্গে মিলিত হতে যাচ্ছিলেন, তখন রাবণ রম্ভাকে ইচ্ছার বিরুদ্ধে সম্ভোগ করলে রম্ভা তাকে শাপ দেন, ‘অন্য কাউকে ধর্ষণ করতে গেলেই রাবণের মৃত্যু ঘটবে।’ (৭:২৫-২৬) রম্ভা বিশ্বামিত্রকে প্রলুব্ধ করতে গেলে মুনি তাঁকে শাপ দেন, সে শিলামূর্তিতে পরিণত হবে। (১:৬৪:১২)
মহাভারত-এ মুনি মৈত্রেয়কে দুর্যোধন যথোচিত সম্মান করেননি; অপমানিত বোধ করে মুনি দুর্যোধনকে যুদ্ধে পরাভবের অভিশাপ দেন।(৩:১১:২৮-৩৪) স্পষ্টতই, এখানে অপরাধ ও শাপের গুরুত্বের মধ্যে বিস্তর তারতম্য আছে; কোনও মুনিকে যথেষ্ট খাতির না করার মধ্যে দুর্যোধনের অশিষ্ট, দাম্ভিক এবং সাধারণ ভাবে সম্মান করার দায়িত্ব না বোঝার দোষ আছে; কিন্তু যে পরাভবে লক্ষ লক্ষ লোকের মৃত্যু ও একটি বংশের নিধন নিহিত, শুধু এক ব্রাহ্মণের গৌরব ঘোষণার জন্যে তেমন শাপ প্রত্যক্ষতই অন্যায়। রৈভ্যর পুত্রবধুকে যবক্ৰী ধর্ষণ করলে রৈভ্য ক্ষিপ্ত হয়ে মাথা থেকে দুটি চুল ছিঁড়ে দুটি কৃত্যা (অসুরী-জীব) নির্মাণ করেন, এরা যবক্রীকে হত্যা করে। পরে রৈভ্যের পশ্চাত্তাপ হয় এবং যবক্রীকে সঞ্জীবিত করেন। (৩:১৩৭ পুরো অধ্যায়টি) যদি দিব্য অনুপ্রেরণায় কোনও শাপ দেওয়া হয় তবে প্রায়ই তার খানিকটা প্রতিবিধান হয়: শাপটির কালসীমা নিরুপিত হয় এবং মাঝে মাঝে অভিসম্পাতকারী দয়ার্দ্র হয়ে শাপ প্রত্যাখ্যান করেন। রৈভ্যর ক্ষেত্রে তিনি স্ত্রী-পুরুষ দুটি কৃত্যাকে একত্র বাসের অনুমতি দেন। অতএব যে কৃত্যারা অশুভশক্তির প্রতীক এবং প্রায়ই অশরীরী হয় তারা এখানে দেহধারী হয়ে স্বতন্ত্র সত্তা লাভ করল। ধর্মব্যাধের উপাখ্যানে ধর্মব্যাধ পূর্বে বিপ্র ছিল, অনবধানে এক ক্ষত্রিয় বন্ধুকে হত্যা করায় অভিশপ্ত হয়ে ব্যাধ হয়। (৩:২০৫-২০৬:৫) পাণ্ডু মৈথুনে মিলিত মৃগদম্পতির মধ্যে মৃগটিকে হত্যা করেন, মৃত্যুকালে মৃগ অভিশাপ দেয়, ‘মৈথুনে প্রবৃত্ত হলেই পাণ্ডুর মৃত্যু ঘটবে।’ (১:১০৯:২৯) এই শেষ দৃষ্টান্তে পাপ ও দণ্ডের মধ্যে কিছু সামঞ্জস্য থাকলেও আগেরটিতে কিছুই নেই: একটি অসতর্ক হত্যার জন্য হত্যাকারীকে যাবজ্জীবন জিঘাংসুবৃত্তির অভিশাপ দেওয়ার মধ্যে কোনও ন্যায়বিচার নেই। কল্মাষপাদ বশিষ্ঠের পুত্র শক্তিকে অভিশাপ দিয়ে রাক্ষসে পরিণত করেন কারণ শক্তি রাজা কল্মাষপাদকে পদাঘাত করে পথ করে দেন। (১:১৬৬:৯) এক ব্রাহ্মণ তাঁর স্ত্রীর সঙ্গে মিলিত হতে যাচ্ছিলেন, তখন কল্মাষপাদ তাকে ভক্ষণ করেন, মৃত্যুকালে ব্রাহ্মণ রাক্ষসকে শাপ দেন যে, তারও স্ত্রীর সঙ্গে মিলনের সময় মৃত্যু হবে। (১:১৯২:১২) কৰ্ণ নিজেকে ব্রাহ্মণ বলে মিথ্যা পরিচয় দেওয়ার অপরাধে পরশুরাম কর্ণকে অভিশাপ দেন; প্রয়োজনের সময় তাঁর অধীত অস্ত্রবিদ্যা কোনও কাজে লাগবে না। (৮:২৯:৬) শুক্রাচার্য যযাতিকে অকালবাধ্যকের অভিশাপ দেন (৭:৫৮); ‘দণ্ড’ রাজা ভার্গবের কন্যাকে ধর্ষণ করার অপরাধে ভার্গব সাত দিনের মধ্যে তাঁর মৃত্যু ঘটার অভিশাপ দেন। (৭:৮১) দেখা যাচ্ছে, একই অপরাধ, ধর্ষণের জন্যে ভিন্ন ভিন্ন গুরুত্বের অভিশাপ দেওয়া হচ্ছে। আবার আমরা একটা অবস্থার সম্মুখীন হচ্ছি যেখানে ন্যায়বিচারের কোনও অধিকর্তা নেই, বিচারের কোনও স্থির মানদণ্ড নেই— এই কারণেই অপরাধ ও দণ্ডের কোনও সামঞ্জস্য নেই।
ধার্মিক প্রহ্লাদের পৌত্র বলি যখন দুরাচার হয়ে উঠে প্রজাপীড়ন করতে শুরু করল, তখন প্রহ্লাদ তাকে ও তার সহচরদের ধ্বংসের অভিশাপ দিলেন। (বান পু. ২৯:৩৩) বশিষ্ঠ সৌদাসকে অভিশাপ দিতে উদ্যত হয়েও বিরত হলেন; কিন্তু শাপ দেওয়ার জন্য যে জল হাতে নিয়েছিলেন তার কতকটা সৌদাসের পায়ে পড়ে যায় এবং পায়ের সেই জায়গাটা কালো হয়ে যায়। এই কারণেই তাঁর নাম হয় কল্মাষপাদ। (নারদ পু. ১:৯:১-৪২) এই কাহিনিরই দ্বিতীয় একটি সংস্করণ হল: রাক্ষস কল্মাষপাদ এক ব্রাহ্মণকে ভোজন করতে উদ্যত হলে তাঁর ব্রাহ্মণী স্বামীর প্রাণভিক্ষা করেন। কিন্তু কল্মাষপাদ সে অনুনয়ে কর্ণপাত করেননি; ব্রাহ্মণী তাকে শাপ দিলেন স্ত্রীর সঙ্গে মিলনে তার মৃত্যু হবে। ক্রুদ্ধ কৰ্ম্মাষপাদ ব্রাহ্মণকে শাপ দিলেন, তিনি রাক্ষস হবেন। (৯:৫০-৭০) রাজা সুযজ্ঞ এক ব্রাহ্মণকে নির্বাসন দেন, ব্রাহ্মণের শাপে রাজা রাজ্য ও প্রতাপ হারান। (ব্রহ্মবৈবর্ত, প্রকৃতি ৫১:২৯) রাজা কার্তবীর্যকেও পরশুরাম ঠিক ওই রকম অভিশাপ দেন, সঙ্গে বাড়তি শাপ দেন রাজা কুষ্ঠরোগগ্রস্ত হবেন; কুষ্ঠ গলিত হবে, তাঁর বুদ্ধিভ্রংশ হবে এবং তিনি উৎপীড়িত হবেন। (ঐ ৫০:২৮-২৯) দুর্বাসা অপ্সরা তিলোত্তমা ও সাহসিককে মিলিত অবস্থায় দেখতে পেয়ে তিলোত্তমাকে শাপ দেন, সে গর্দভ হবে, কারণ গর্দভরাই যৌন ব্যাপারে এমন নির্লজ্জ হয়। (কৃষ্ণজন্ম ২৩:১৩৬) কলিঙ্গের এক রাজা কোনও ব্রাহ্মণকে যথোচিত অভিবাদন করেননি বলে ব্রাহ্মণের অভিশাপে জন্তু হন। (১২২:১৮) এটি সেই সব বহুতর দৃষ্টান্তের একটি, যেখানে অপরাধ ও দণ্ড একেবারেই সমানুপাতিক নয়। দীর্ঘ সংঘর্ষের পর বশিষ্ট বিশ্বামিত্রকে শাপ দিলেন যাতে তিনি বক হয়ে যান এবং বিশ্বামিত্রও শাপ দিলেন যাতে বশিষ্ঠ অন্য একটি পাখি হন। (দেবীভাগবত পু. ৬:১৩:৩৫,৩৬)
একটি দীর্ঘ কাহিনি আছে, ঋষি পর্বত ও নারদ প্রতিজ্ঞা করেছিলেন যে, পরস্পরের কাছে কোনও কিছুই গোপন করবেন না। দু’জনে যখন রাজা সঞ্জয়ের অতিথি, তখন দু’জনেই রাজকন্যা দময়ন্তীর প্রেমে পড়েন। রাজকন্যা দুই ঋষিরই পরিচর্যা করতেন, তিনি নিজে নারদের প্রেমে পড়েন। এই তথ্যটি বন্ধুর কাছে গোপন করার অপরাধে পর্বত নারদকে বানর হওয়ার শাপ দিলেন; নারদ পর্বতের স্বর্গে যাওয়া আটকালেন। রাজকন্যা অন্য কাউকে বিয়ে করতে অসম্মত হলেন। দেবতারা দুই বন্ধুকেই পরস্পরের শাপ থেকে মুক্তি দিলেন। পর্বত স্বর্গে গেলেন; নারদ রাজকন্যাকে বিয়ে করে মর্তেই থেকে গেলেন। (৬:২৬,২৭ দুটি পুরো অধ্যায়) ত্রিশঙ্কু বশিষ্ঠের গাভী চুরি করেছিলেন। বশিষ্ঠ তাঁকে শাপ দিলেন পিশাচ হতে। মাথায় তিনটি শঙ্কু (কাঁটা) থাকার জন্য তাঁর নাম হয় ত্রিশঙ্কু। সত্যব্রতের পিতা মান্ধাতা পুরোহিত বশিষ্ঠকে পদচ্যুত করেন; বশিষ্ঠ তাঁকে শাপ দেন, চণ্ডাল হতে। (৭:১০:৫৪-১২:২৯)
অভিশাপ দিতে হলে একটা আধ্যাত্মিক অধিকার প্রয়োজন, এ অধিকার নানা রকমের হতে পারে: (১) তপস্যায় অর্জিত পবিত্রতা, (২) অকারণে দণ্ডিত হয়ে বা শাপগ্রস্ত হয়ে দুঃখভোগ করার ফলে সজ্ঞাত নৈতিক উৎকর্ষ (ওপরের নিদর্শনগুলিতে এ-দু’ধরনের অধিকারের পরিচয় মেলে, (৩) তৃতীয় আর একটি অধিকার জন্মায় প্রতিহিংসা বা প্রতিশোধের জন্য প্রত্যাভিশাপ দেওয়ার। পুরাণে এক জায়গায় রয়েছে, যে অন্তর্দাহে পীড়িত সে যখন শাপ দেয়, সে শাপকে দেবতা বা নিয়তি কেউই প্রতিহত করতে পারে না। (ব্রহ্মবৈবর্ত পু কৃষ্ণজন্মখণ্ড ৩০:৯৯) অকারণে নির্যাতিত ব্যক্তির শাপ দেওয়ার একটি নৈতিক অধিকার জন্মায়; সেজন্যে এদের সব শাপই সফল হয়। দুটিমাত্র ব্যতিক্রম আছে: (১) প্রত্যাভিশাপ কখনও কখনও অভিশাপ-দাতাকে দয়ার্দ্র করে, ভয় পাওয়ায়, যাতে সে শাপ প্রত্যাহার করে যেমন পর্বতনারদ উপাখ্যানে), এবং (২) প্রায়ই অভিশপ্ত ব্যক্তি— দেবতা বা মানুষ— অভিশপ্তকে মিনতি করে শাপ মুক্তির জন্যে; তখন সেই দেবতা বা ঋষি হয় শাপ পুরোপুরি প্রত্যাহার করেন কিংবা শাপের প্রকৃতি পরিবর্তন করে কম দুঃসহ করেন অথবা তার দীর্ঘকালের মেয়াদকে সংক্ষিপ্ত করে দেন।
শাপের শেষতম অংশটিতে মানুষ দেবতাকে শাপ দেয়। এ আলোচনার পূর্বে মানুষ দেবতাকে বর দিয়েছে এমন কথাও কিছু আছে। এক ব্রাহ্মণ পার্বতীকে বর দেন। (ব্রহ্মবৈবর্ত পু. গণপতিখণ্ড ৮ম অধ্যায়) বিশ্বকর্মার শাপে এক ঋষি বানর হয়ে যায় এবং দৈবের লীলায় পর্বতশিখর থেকে মাটিতে পড়ে যায়। (বামন পু. ৬৪:২) বিশ্বামিত্র মানুষ হয়েও দেবী সরস্বতীকে অভিশাপ দেন। (৪০:২০-২১) এক অপ্সরাকে দেখে ঋষি মস্কগণের বীর্য স্খলিত হয়, অপ্সরা তাঁকে অভিশাপ দেন। (১২:৭৩) নারদের অভিশাপে পৃথিবীতে ব্রহ্মার আরাধক সম্প্রদায় গড়ে উঠতে পারল না। প্রকৃতপক্ষে ব্রহ্মাকে ঘিরে কোনও সম্প্রদায় গড়ে ওঠেনি— এ তারই অতিকথাগত কারণ-নির্ণয়। (ব্রহ্মবৈবর্ত ব্রহ্মখণ্ড, ৮:৬৩) রাজা জনমেজয় ইন্দ্রকে শাপ দিলে ইন্দ্র মর্তে উপাসনা হারালেন। (হরিবংশ, ভবিষ্য ৫:১৬-১৮) স্পষ্টতই এ কাহিনি এবং ব্রহ্মার মর্তে সম্প্রদায়বিলোপ পরবর্তী কালের বাস্তব ঘটনার অতিকথাগত সমর্থন। অতীতের দুই দেবতা মর্তে পূজা-বিরহিত বা তাদের সম্প্রদায় নিতান্ত গৌণ। দুটি কাহিনিতেই যুগপৎ ব্রাহ্মণকে ভয়াবহ এবং শ্রদ্ধেয় করে তোলার চেষ্টা লক্ষ করি— ব্রাহ্মণ শুধু যে মানুষকেই অভিশাপ দেয় তাই নয়, দেবতাকেও দেয়। সমাজের সম্ভ্রম এবং আতঙ্কের আসনে ব্রাহ্মণের প্রতিষ্ঠা ঘটল। হরিবংশ থেকে আরও কিছু নমুনা: ঋষি সুতপাও অশ্বিনদের অভিশাপ দেন যেন তাঁরা যজ্ঞভাগ কখনওই না পান। (১১:৮) সূর্যদেব অসুস্থ হয়ে এক ঋষির শরণাপন্ন হলে তাঁকে ঋষির বর সুস্থ করে তোলে। (প্রকৃতি খণ্ড ৩৬ অধ্যায়) দুর্বাসা ইন্দ্রকে অভিশাপ দেন যেন তিনি রাজ্য, শক্তি ও মহিমা হারান। (৩৬:২৭-৩০) ঋষি জমদগ্নি দিনের বেলাতেও স্ত্রী রেণুকার সঙ্গে মিলিত হতেন; সর্বদর্শী সূর্যের এতে জগুপ্সা উৎপন্ন হয়; ক্রুদ্ধ জমদগ্নি মাঝে মাঝে সূর্যকে গ্রহণে আক্রান্ত হওয়ার অভিশাপ দেন। বলা বাহুল্য, এটিও সূর্যগ্রহণের অতিকথাগত ব্যাখ্যা। (কৃষ্ণজন্ম ৭৯:৩০) সূর্যও জন্মদগ্নিকে অভিশাপ দেন ক্ষত্রিয়ের কাছে তিনি পরাস্ত হবেন। (৭৯:৪০ )
আবার দেবী ভাগবত পুরাণে দেখি, বশিষ্ঠ তাঁর গাভী চুরির জন্য দিব্য বসুদের অভিশাপ দেন: তারা মর্তে মানুষ হয়ে জন্মাবে। (১:৩:৩৫) হরি ভৃগুর স্ত্রীকে কেটে ফেলেছিলেন বলে ভৃগু তাঁকে বানর হয়ে জন্মাবার অভিশাপ দেন। এতে বানরকে হরির অংশ বলা হয়। (৬:৭:৩৪) তুলসী কৃষ্ণকে অভিশাপ দিয়েছিলেন শিলারূপে (শালগ্রাম) মর্তে অবতীর্ণ হওয়ার (৯:২৪:১৪) ব্রহ্মবৈবর্ত পুরাণের কাহিনি, মালাবতীর প্রিয় স্বামীর মৃত্যু হলে তিনি নারায়ণকে অভিশাপ দিতে উদ্যত হন, তখন নারায়ণ তাঁর স্বামীকে সঞ্জীবিত করেন। (১৩:৬০) কখনও কখনও তৎক্ষণাৎ শাপের অবসান ঘটে, অভিশপ্তের মিনতিতে; কখনও অভিশপ্তের ইচ্ছাপূরণ হিসেবে আগে থেকেই নিবারিত হয়, কিংবা শাপের সময়সীমা হ্রস্ব করা হয় অথবা শাপের কঠোরতার উপশম করা হয়, কখনও বা শর্তসাপেক্ষ ভাবে তা হ্রাস হয়।
শ্রীলঙ্কায় বৌদ্ধদের একটা রীতি আছে যার নাম ‘বিষাক্ত গান’, সেগুলি ব্যবহার করা হয় অভিশাপকে নিষ্ক্রিয় বা অকেজো করে তোলার প্রক্রিয়ার সঙ্গে। বৌদ্ধ ধর্মতত্ত্বে অভিশাপের কোনও অবকাশ নেই, কর্মবাদে ও প্রতীত্যসমুৎপাদতত্ত্বে অবিচল নিষ্ঠাই অভিশাপ বা প্রত্যাভিশাপকে প্রতিরোধ করে, যাতে নিয়তিকে পরিবর্তিত করে তার গতি অন্য খাতে বইয়ে দেওয়া যায়। কিন্তু লক্ষ করি, লোকায়ত ধর্ম তত্ত্বগত ধর্মের প্রায়ই পরিপন্থী হয়। ‘বিষাক্ত গান’গুলি আদিম শামান যুগের ঐতিহ্যের সঙ্গে সম্পৃক্ত। বেদের অভিশাপগুলির একটা বাঁধা ভাষাগত ও ভাগবত ছক হল, ‘যে আমার প্রতি বিদ্বিষ্ট এবং যার প্রতি আমাদের দ্বেষ। (‘যো’স্মান দ্বেষ্টি যজ্ঞ বয়ং দিষ্মঃ’) শত্রুর বৈরিতা ও বিদ্বেষকে একটি অত্যন্ত শক্তিশালী ব্যাপার বলে মনে করা হত এবং সব প্রাচীন ধর্মতত্ত্বই একে খুব গুরুত্ব দিত।
নাইজেরিয়ায় কোনও সংঘর্ষ শেষ হলে লোকেরা অভিশাপকে (ফুঁ দিয়ে) নিভিয়ে দেয়, অর্থাৎ সকলে একমত হয়ে যে ভাবে অভিশাপটি থেকে সংঘর্ষের সূত্রপাত হয়েছিল তাকে প্রতীকী ভাবে নিষ্ক্রিয় বা নিষ্ফল করে দেয়। প্রতিকারহীন অভিশাপ অভিশপ্তের এবং হয়তো বা সমগ্র জনগোষ্ঠীর মানসিক শান্তি বিঘ্নিত করে, শুধু এই কারণেই যে, অভিশাপ নিয়তির সঙ্গে সংযুক্ত।
শাপ দেওয়া স্বতঃস্ফূর্ত ক্রোধের বিষ্ফোরণ থেকে সুচিন্তিত বিরুদ্ধ সিদ্ধান্ত পর্যন্ত (সবই হতে পারে।’ (ম্যাকমিলান এনসাইক্লোপিডিয়া অব রিলিজিয়ন, ‘কাসিং’)
দেবতাকে মানুষের শাপ দেওয়ার দুটি দৃষ্টান্ত প্রণিধানযোগ্য। প্রথমটি হল, মহাভারত-এর স্ত্রীপর্বের গান্ধারী কৃষ্ণকে শাপ দিচ্ছেন। যুদ্ধ শেষে শত শত শবদেহের মধ্যে পরিক্রমা করতে গিয়ে, নিজের পুত্রদের ইতস্তত বিক্ষিপ্ত শবগুলি এবং তাঁর সঙ্গিনী একশত সদ্যবিধবা তরুণী পুত্রবধূদের দেখে গান্ধারীর মনে এমন এক তীব্র, অসহ্য ক্ষুব্ধ ক্রোধের উদ্রেক হল যে, তিনি কৃষ্ণের দিকে ফিরে চাইলেন। বুঝলেন, একা কৃষ্ণেরই এ যুদ্ধের সঙ্গে কোনও ব্যক্তিগত লাভক্ষতি জড়িত ছিল না, ফলে একা তিনিই এই অকারণ রক্তপাত ও সহস্র মৃত্যু নিবারণ করতে পারতেন, অর্থাৎ শুধু তিনিই ওই ভয়াবহ লোকক্ষয় রোধ করতে পারতেন। সেই নিবার্য সর্বনাশ নিবারণ না করার অপরাধে বৃদ্ধা মহিষীর ধর্মসম্ভব ক্রোধ উদ্ৰিক্ত হল; তিনি অভিসম্পাত দিলেন: ‘কুৎসিত উপায়ে তোমার মৃত্যু হবে, সমগ্র যদুবংশ ধ্বংস হয়ে নিশ্চিহ্ন হয়ে যাবে, যাদব রাজশক্তির কিছুমাত্র অবশেষ থাকবে না।’ গান্ধারী সাধারণ মর্ত্য নারী হয়েও সমস্ত সৎসাহস সংযত করে সেই কৃষ্ণকে শাপ দিলেন, যে কৃষ্ণকে মহাভারত ধর্মের সঙ্গে একাত্ম করে দেখেছে (‘যতঃ কৃষ্ণস্ততো জয়ঃ, যতো ধর্মস্ততো জয়ঃ’)। প্রচণ্ড অন্তর্দাহে এই শতপুত্রহীনা গান্ধারী নিষ্ঠুর সর্বনাশের কর্তা হিসেবে কৃষ্ণকে দেখে তাঁর হৃদয়হীন ঔদাসীন্যের জন্যে শাপ দিলেন। এই মর্মযন্ত্রণা, জ্বলন্ত ক্রোধ তাঁকে যেন গ্রিক ভবিষ্যদ্বক্তা রমণী কাসান্ড্রার পর্যায়ে নিয়ে এল, যেখানে নিয়তির শক্তি ঘনীভূত হয়ে তাঁর শাপ বাক্যকে দৈববাণীতে পরিণত করল; ফলে তাঁর উচ্চারিত প্রত্যেকটি কথাই আক্ষরিক ভাবে সফল হল। এ যেন নিগূঢ় অন্তর-প্রেরণায় উদ্দীপ্ত ঋষির বাণী, এ বাণীর ভয়ংকর গম্ভীর তাৎপর্য বুঝতে গেলে মনে রাখতে হবে সমগ্র মহাভারত কৃষ্ণকে কী দৃষ্টিতে দেখেছে। শাপটি সংক্ষিপ্ত কিন্তু সাংঘাতিক এবং সার্থক।
মানুষ কর্তৃক দেবতাকে শাপ দেওয়ার দ্বিতীয় তাৎপর্যপূর্ণ নিদর্শন পাই মহাভারত-এর আদিপর্বে। ঋষি অণীমাণ্ডব্য (বা মাণ্ডব্য) মৌনব্রত গ্রহণ করে নিজের কুটীরে নীরবে ধ্যান করছিলেন। একদল ডাকাত এসে লুটের মাল তাঁর কুটীরে রেখে পালিয়ে গেল। প্রহরীরা এসে বামাল পেয়ে মুনিকে জিজ্ঞাসা করল, ডাকাতরা কোন দিকে গেছে; কিন্তু মৌনব্ৰতী ঋষি উত্তর দিতে পারলেন না। তখন প্রহরীরা মুনিকেও ডাকাতদের সহচর ভেবে রাজার কাছে নিয়ে যেতে রাজা তাঁকে শুলে দেওয়ার বিধান দিলেন। ঋষি তাঁর বিরুদ্ধে অভিযোগ জানতে পেরে ধর্মকে প্রশ্ন করলেন, তাঁর এ শাস্তি কেন। ধর্ম বললেন, ‘শিশুকালে তুমি একটি কীটের দেহে তীক্ষ্ণ তৃণাগ্র গ্রথিত করেছিলে, তাই।’ তখন ক্রোধে অভিভূত হয়ে অণীমাণ্ডব্য অতি লঘুপাপে অতি গুরু এবং সম্পূর্ণ অন্যায় দণ্ড বিধান দেওয়ার অপরাধে স্বয়ং ধর্মরাজকে শাপ দিলেন, শূদ্রযোনিতে জন্ম নেওয়ার। সেই শাপের ফল বিদুর। (মহাভারত ১:৫৭:৭৭-৮২) দেবতা যে শক্তির বলে মানুষের শাপের লক্ষ্যীভূত হন তা ধর্ম বা নিয়তির সঙ্গে সম্পৃক্ত।
এখানে মর্ত্য মানুষ শুধু যে-যে কোনও দেবতাকে শাপ দিচ্ছে তা নয়, দিচ্ছে বিশ্বজাগতিক ন্যায়বিচারের অধিষ্ঠাতা স্বয়ং ধর্মকে, তাঁর সম্পূর্ণ অধার্মিক আচরণের জন্যে। এ চিন্তাটাই বৈপ্লবিক। প্রথমত, ধর্ম এখানে একজন সম্পূর্ণ নির্দোষ ধার্মিক ব্যক্তির সম্বন্ধে সত্যিই নিরতিশয় ধর্মবিরুদ্ধ কাজ করেছিলেন। দ্বিতীয়ত, এ কাহিনিতে মানুষের ধর্ম বিশ্বাসের ভিতটাই নড়ে যায়: ধর্ম মানে তা হলে ন্যায়বিচারের নয়, ধর্ম ভয়াবহ ভাবে অধার্মিক আচরণও করতে পারে। অতএব, তৃতীয়ত, কর্ম এবং কর্মফলের তত্ত্বে একটি মারাত্মক ফাঁকি আছে। নিয়তি তা হলে, ন্যায়নিষ্ঠ নয়, ধ্রুব নয়, সমদর্শী নয়, অতএব নির্ভরযোগ্যও নয়, তারও ভ্রমপ্রমাদ ঘটে, সে-ও যদৃচ্ছ আচরণ করে থাকে। মনে রাখতে হবে, ধর্মের আর এক নাম যম, এবং যমও ভ্রমপ্রমাদের ঊর্ধে নয়। মহাভারতেই একটি উপাখ্যানে দেখি শর্মী নামের এক ব্রাহ্মণকে যমদূতরা যমলোকে নিয়ে গেলে যম বিনীত ভাবে মার্জনা প্রার্থনা করলেন, তাঁর দূতরা নামসাদৃশ্যে বিভ্রান্ত হয়ে ভুলে এই শর্মীকে এনেছে। (১৩:৬৯০) যম (মৃত্যু, কাল, অন্তক) বা ধর্ম, কোনও ভাবেই নিয়তি, ভাগ্য অথবা বিধাতা অভ্রান্ত নয়। তাই অণীমাণ্ডব্যের অভিশাপ মানুষের গাঢ় সংশয়ের একটি জ্বলন্ত প্রমাণ; বিশ্বসংসার যে ভাবে নিয়ন্ত্রিত হচ্ছে বা কোনও ভাবেই সত্যি নিয়ন্ত্রিত হচ্ছে কিনা, সে সম্বন্ধেই এই সংশয়। এ বিধানে আর যাই থাক, এখানে কোনও অন্তর্নিহিত ন্যায়বিচার নেই।
উইলসন লিখছেন, ‘সাধুসন্তদের অপরাধীকে দণ্ড দেওয়ার শক্তিকে বিশ্বাস হল, বিশ্বসংসারের অন্তরস্থিত ন্যায়বিচারের বিশ্বাস। এই ন্যায়বিচার বর্তমান সত্যক্রিয়া বিচারের সঙ্গেও সম্পৃক্ত; এবং এ সবই সংযুক্ত সামাজিক ও রাষ্ট্রিক উপাদানগুলির সঙ্গে, খুবই স্পষ্টত, অন্যবিধ বিচারের বিদ্যমানতার সঙ্গে জড়িত। ধর্মসংস্থার সামাজিক প্রসঙ্গে সাধু দণ্ডদাতার ওপরেও বিশ্বাস যে ভঙ্গির আশ্রয় নেয় এটা তার আর একটি প্রমাণ।… সাধুরা অধিকাংশই পুরুষ।’(১৯৮৩, পৃ. ২৭,৩০) সাধুরা ভবিষ্যদ্বাণী ও অভিসম্পাতের দ্বারা সামাজিক বিচারকের ভূমিকা পালন করেন। কিন্তু অধিকাংশ অভিশাপই নিয়তির ভ্রান্ত নির্দেশে লব্ধ শাপ বা বরের সংশোধন। এই জন্যেই এই সব অভিশপ্ত ঋষিদের সমাজে এত প্রতিষ্ঠা, তাঁরা নিয়তির সহায়ক; ভাগ্য যেখানে দুর্বল সেখানে এঁরা প্রতিবিধায়কের ভূমিকায় আসীন।
শাপ যখন ব্যক্তির প্রতি প্রযোজ্য, তখন তার উদ্দেশ্য হল শত্রুকে উৎপীড়ন করা, যখন গোষ্ঠী বা সমাজের প্রতি প্রযোজ্য, তখন তা ন্যায়বিচার প্রতিষ্ঠা করে যথাযথ দণ্ড ও পুরস্কার বিধানের প্রয়াস। বিশ্বে নিয়তির যে অন্তর্নিহিত শক্তিসমবায় সক্রিয়, মানুষের কল্পনা যাকে ন্যায়বিচারের সঙ্গে যুক্ত করে দেখে— তারই সহকারী হল অভিশাপ বা বর
নিয়তিকে প্রসন্ন করবার অন্য উপায় হল যজ্ঞ বা পূজা, যার উদ্দেশ্য বিরুদ্ধ নিয়তির রোধ প্রশমন, ও বিরূপ সিদ্ধান্তের কিছু অনুকূল পরিবর্তন। বৈদিক যুগের গৃহ্যযাগের উদ্দেশ্য ছিল নিয়তি বিমুখ হলেও প্রার্থী যাগযজ্ঞ দ্বারা তাকে নিজের অনুকূলে আনতে চেষ্টা করবে। পুত্রেষ্টি যজ্ঞ করে পুত্রহীন পুত্রলাভ করবে, শক্তিমান রাজা রাজসূয় যজ্ঞ করে রাজচক্রবর্তী হবে, অশ্বমেধ যজ্ঞ করে প্রতিবেশী রাজাদের উপর প্রভুত্ব বিস্তার করবে। পূজার সময় পুরোহিত যজমানের ও তার প্রিয়জনের মঙ্গলের উদ্দেশ্যে সংকল্প করে। এ সবই বৈকল্পিক অনুষ্ঠান, প্রতিনিধিমূলক। ব্রহ্মঘ্ন স্বামীর উদ্ধারের জন্যে সদ্যবিধবা যখন স্বামীর চিতায় প্রবেশ করে, সতী হয়, তখন সে নিজের জীবন বিসর্জন দিয়ে স্বামীর মহাপাতকের প্রায়শ্চিত্ত করে। (গরুড় পু. পূব ৬:২৩) ‘আমি ওকে ওর শাস্তি বহন করাব, যাতে তুমি শান্তিতে থাকতে পারো।’ (এনুমা এলিশ ৬:২৬; ‘ব্যাবিলনীয়ান জেনেসিস’ হাইডেল অনুদিত, পৃ. ৩৫) অন্যের জন্যে করা সব প্রার্থনা, প্রায়শ্চিত্ত, মিনতি এই শ্রেণিভুক্ত; এগুলিতে নিয়তির রায় পরিবর্তন করার প্রচেষ্টা থাকে, এ চেষ্টা একজন করে, অন্যের জন্যে।
অন্যের ভাগ্যবিধান পরিবর্তন করার একটি পরিচিত প্রয়াস হল শ্রাদ্ধ। মৃত আত্মার সদগতির জন্যে সমাধিদ্রব্য নৈবেদ্যের মতো দেওয়া হত সমস্ত প্রাগৈতিহাসিক শেষকৃত্যে। জীবিতরা মৃত আত্মীয়ের পারত্রিক কল্যাণের জন্য উদ্বিগ্ন বোধ করত এবং পরলোকে তার যা অমঙ্গল হতে পারে তা নিরাকরণের জন্যে কিছু কিছু আনুষ্ঠানিক ক্রিয়া করত: সমাধি দ্রব্য, খাদ্য বস্ত্ৰ, ভৃত্য, প্রয়োজনীয় পশু— গাভী, অশ্ব, কুকুর— এবং নারী এগুলি কোথাও কোথাও সমাধিতে দেওয়া হত, কোথাও এর কয়েকটি দ্রব্য দান করা হত। মনে হয়, বিশেষ বিশেষ ঋতু বা তিথিতে তারা সমাধির কাছে এসে প্রার্থনা করে জেনে নিতে চাইত পরলোকে তাদের প্রিয়জনের স্বস্তিতে বা আরামে থাকবার কী কী বস্তুর প্রয়োজন এবং সেই মতো সেগুলি জোগাত। ভারতবর্ষে যা ‘শ্রাদ্ধ’ তা নানা নামে ও রূপে পৃথিবীর অন্যত্রও ছিল। নিজের পাপকার্যের জন্যে পরলোকে প্রয়াত আত্মার যে যাতনা প্রাপ্য, তারই উপশমের প্রচেষ্টা শ্রাদ্ধের মধ্যে রয়েছে। রামায়ণ অন্ত্যেষ্টি সম্বন্ধে সামান্য কিছু কথা বলে, কিন্তু মহাভারত-এ বিশেষত, শেষ ভার্গব প্রক্ষেপে, অন্ত্যেষ্টি ও শ্রাদ্ধের সুদীর্ঘ বিবরণ ক্রমশ বাড়তেই থাকে। এর থেকে বোঝা যায় যে কালের গতিতে শ্রাদ্ধের সামাজিক প্রতিষ্ঠা বাড়ছিল, সেই সঙ্গে শ্রাদ্ধকারীর গৌরবও। বেদাঙ্গ রচনার কাল থেকে গুপ্ত সাম্রজ্যের কালে রচিত পুরাণগুলিতে শ্রাদ্ধের বৈচিত্র, আয়োজন সম্ভার, দানদক্ষিণা ক্রমাগত বেড়েই চলেছিল। একটা কারণ সম্ভবত আঞ্চলিক পার্থক্য, অন্যটি প্রাগার্য রীতিনীতির অনুপ্রবেশ। মহাভারত-এ নানা ধরনের শ্রাদ্ধের সঙ্গে সেগুলির আনুপাতিক পুণ্য বিবৃত হয়েছে। (১৩:৯০, ৯ তর্পণ সম্বন্ধে ৯২ অধ্যায়।
মৎস্যপুরাণ-এ শ্রাদ্ধ সম্বন্ধে পুরো একটি অধ্যায় আছে (১৩); এর মুখ্য বিষয় হল পিতৃপুরুষদের শ্রাদ্ধ। আর একটি অধ্যায় শ্রাদ্ধের শুভাশুভ লক্ষণ ও মৃতের এবং জীবিত শ্রাদ্ধকারীর ওপরে তার প্রতিক্রিয়া, নিমন্ত্রিত ও ভোজের উপকরণ, ইত্যাদি নিয়ে। (১৭,১৮) এত দীর্ঘ বিবরণের প্রকৃত উদ্দেশ্য অবশ্যই শুধুমাত্র প্রয়াতের মঙ্গল নয়, যারা জীবিত রইল, তারা প্রয়োজনের সময়ে কী জাতীয় অনুষ্ঠান করলে ও রকম পুণ্যের অধিকারী হবে, মৃত্যুর পরে তাদের উত্তরপুরুষের কাছে কী সমারোহ প্রত্যাশা করতে পারে সে সম্বন্ধেও একটা ইঙ্গিত দেওয়া হয়েছে। হয়তো ব্রাহ্মণদেরও প্রকারান্তরে বলা হয়েছে কী রকম চরিত্র হলে শ্রাদ্ধে নিমন্ত্রিত হতে পারে। পরিশেষে দান দক্ষিণার সানুপুঙ্খ তালিকাতেও ব্রাহ্মণের প্রাপ্তিযোগের প্রত্যাশা উদ্রিক্ত হয়। এ কথা ঠিক যে, জন্ম, মৃত্যু ও বিবাহে সকল ধর্মেই আড়ম্বর হয়ে থাকে এবং এগুলির মধ্যে শ্রাদ্ধই শেষতম। মৃত্যু একটা সীমানির্দেশ করে; মৃতরা আপন পাপ সম্পূর্ণ নষ্ট করার সুযোগ পায় না এবং সে পাপে কে কেমন শাস্তিভোগ করতে পারে, তার রোমাঞ্চকর বর্ণনা পাই গরুড়পুরাণ-এ। সেখানে নরকযন্ত্রণার বহু প্রকারভেদ সাড়ম্বরে ঘোষিত হয়েছে। কাজেই মৃতের জীবিত আত্মীয়রা শ্রাদ্ধে প্রভূত আয়োজন ও ব্রাহ্মণকে প্রচুর দানদক্ষিণা দিতে নিজেদের বাধ্য মনে করে, না হলে প্রয়াত আত্মার অকল্যাণ এবং তাঁদের নিজেদেরও। দানদক্ষিণার তালিকায় আছে, দৈনন্দিনন জীবনযাত্রার সব উপকরণ, তা ছাড়া ভূমি, স্বর্ণ, ইত্যাদি; কাজেই ব্রাহ্মণদের প্রতি এই বদান্যতা তো পুণ্যকর্ম, নিয়তি এতে প্রসন্ন হয়ে হয়তো পরলোকগতের বিচারে একটু সদয় হবে, এ আশাও থাকে।
কূর্মপুরাণেও মৃতের ও জীবিতদের পক্ষে শ্রাদ্ধের নানা অনুপুঙ্খ, পদ্ধতি ও তজ্জনিত পুণ্য ইত্যাদি সম্বন্ধে দীর্ঘ বিবরণ আছে। (উপরিভাগ ২০-২৩ অধ্যায়) মার্কণ্ডেয়পুরাণ-এর নৈমিত্তিক কর্মের অংশে শ্রাদ্ধ, পার্বণশ্রাদ্ধ, তিথিকল্প ও কাম্যশ্রাদ্ধের প্রণালী বর্ণিত আছে (৩০-৩৩ অধ্যায়) মৎস্যপুরাণ-এ শ্রাদ্ধে দানদক্ষিণায় পরলোকগতের কী সুবিধা হয় তা বর্ণিত হয়েছে। (১৯:৮,৯) বৃহন্নারদীয়পুরাণ-এ যে সব খাদ্য দিতে হবে তার তালিকা আছে। (২৮:১০-১২) পদ্মপুরাণ-এর দুটি সম্পূর্ণ অধ্যায় শ্রাদ্ধ সম্পর্কে। (১৯,১১) অন্যান্য পুরাণে ও স্মৃতিতে দানদক্ষিণার তালিকা দীর্ঘায়ত হয়েই চলেছে। তারই সঙ্গে শ্রাদ্ধে করণীয় এবং অকরণীয়গুলির তালিকাও; এগুলির সঙ্গে ভূস্বামীদের উদ্ভাবিত সমাজে, অপরাধী, ঘাতক ও বিদ্রোহীদের প্রতি প্রযোজ্য নিত্য নতুন পীড়ন নির্যাতনের যোগ বেশ বোঝা যায়। এই আতঙ্কে মানুষ ত্রাস ও হতাশার মধ্যে ক্রমেই নিমজ্জিত হচ্ছিল। লোকে বুঝত, যেমন করে হোক পিতৃপুরুষের পাপের প্রতিকার করতেই হবে। তাই শ্রাদ্ধ পল্লবিত হতে লাগল, ব্যয়ে ও আড়ম্বরে। জীবিত উত্তরপুরুষের সন্তানরা শিখল মৃতের জন্য কী, কতটা এবং কেমন ভাবে করণীয়। ক্রমেই শ্রাদ্ধ একটি জীবনমৃত্যুর সমস্যা হয়ে দাঁড়াল। অনেক শাস্ত্রেই মৃতের পাপ নাশ করার জন্য শ্রাদ্ধ কতটা কেমন ভাবে পরিবর্তিত ও পরিবর্ধিত করতে হবে তার নির্দেশ দেওয়া হল। এতে পাপীর পূর্বপুরুষ নরকযন্ত্রণা এড়াতে পারত— এই বিশ্বাস ছিল। এর বেশির ভাগটাই দানদক্ষিণানির্ভর আড়ম্বর, যার দ্বারা ব্রাহ্মণকে দান, সম্মান করা, ইত্যাদি খুবই জরুরি হয়ে উঠল। অর্থাৎ ভাল ভাবে অনুষ্ঠিত শ্রাদ্ধ নিয়তির গতিরোধ ও পরিবর্তন করে, মৃতের অনুকূলে।
শ্রাদ্ধ একটি পরস্মৈ-কৃত অনুষ্ঠান; জীবিত উত্তমপুরুষ মৃত পূর্ব-পুরুষদের প্রাপ্য শাস্তি ও যাতনার প্রতিবিধান করে, মৃতের অবর্তমানে এবং তার হয়ে। কিন্তু পাপপুণ্য অন্যত্র সঞ্চারের আরও সরাসরি কাহিনিও আছে। ‘মানুষ পুণ্য হস্তান্তর করে একে (কর্মকে) প্রতিহত করতে প্রয়াসী হতে পারে। কিন্তু এটি একটি পরবর্তী কালের ধারণা। যতটা মহাযান বৌদ্ধমত, ততটা হিন্দু নয়।’ (ইস্ট অ্যান্ড ওয়েস্ট, ৩৮ খণ্ড, ১-৪ সংখ্যা, ডিসেম্বর, ১৯৮৮, স্মিথ, পৃ. ১০২) মহাযান ও হীনযানের একটি পার্থক্যের দিক হল, মহাযানে বোধিসত্তত্বরা স্বেচ্ছায় নিজেদের ‘নিব্বান’বিলম্বিত করতেন, আশেপাশের মানুষকে মোহমুক্ত করে ধর্মমার্গে অবতীর্ণ করার উদ্দেশ্যে এবং স্বেচ্ছায় জন্মান্তর বরণ করতেন, যাতে তাঁরা সব মানবদের আধ্যাত্মিক উন্নতিবিধান করতে পারেন। এপিগ্রাফিয়া ইন্ডিকা-তে কয়েকটি নিদর্শন পাই। ‘পাজা’ শিলালিপি বলে, ‘সর্বজীবের আধ্যাত্মিক উন্নতিকল্পে’ অধিকর্তা পুণ্যবিভাজন করে নিতে প্রস্তুত। (দ্বিতীয় খণ্ড, পৃ. ৬৫) অথবা ‘সর্বজীবের সুখ ও পুণ্যের জন্যে’ (জামালগঢ়ি শিলালেখ, ওই, ১১৪) এবং ‘সকলের পুণ্যের জন্য’ (কুররম শিলালেখ, ওই, পৃ. ১১৫)
সম্পদের মতোই পুণ্যও উপার্জন করা যায়; সযত্নে, কঠিন কৃচ্ছ্রসাধনে একে সংরক্ষণ করা যায়; প্রার্থীকে দান করা যায়, নির্বোধের মতো অপচয় করা যায় এবং অন্যের সঙ্গে ভাগ করেও নেওয়া যায়। পুণ্য আধ্যাত্মিক সম্পদ এবং শাস্ত্রকাররা সেই ভাবেই দেখিয়েছেন। ‘মহাযানে পুণ্য হস্তান্তার করার তত্ত্ব বলে সংযত আচরণের চেয়েও বিশ্বাসেই ভক্ত স্বৰ্গ অর্জন করতে পারে এবং ওই ভাবে নির্বাণের অনুকূল পরিবেশ সৃষ্টি করতে পারে।’ (স্মার্ট, ১৯৬৭, পৃ. ১৬৪) ‘এই বিশ্বাসের অন্তর্গত ছিল একটি করুণার মনোভাব, যাতে বোধিসত্ত্ব প্রণোদিত হতেন; যখন কর্মক্ষয়ে ও বাসনাবিনাশে তাঁরা নির্বাণ অভিমুখী হয়েছেন তখন দুর্বলতরদের সঙ্গে নিজের পুণ্য ভাগ করে আসন্ন নির্বাণকে বিলম্বিত করতেন। পুণ্যের অংশ দেওয়া যেত প্রিয়জনদেরও এবং পরিবারভুক্ত ব্যক্তি বা বন্ধুস্থানীয়দের। পরিবারস্থ ব্যক্তিদের মধ্যে পুণ্য সংক্রমণ করা যায় (যাতে পুণ্যবাণের পুণ্যের অংশ কমে না যায়, প্রকৃতপক্ষে এতে তার পুণ্য বৃদ্ধিই পায়) অথবা বৃহত্তর সামাজিক গোষ্ঠীর জন্যেও তা করা যায়।’ (ম্যাকমিলান এনসাইক্লোপিডয়া অব রিলিজিয়ন, ১৯শ খণ্ড, পৃ. ৩৮২)
সমাজে কৃষি, শিল্প ও বাণিজ্যজাত দ্রব্য উদ্বৃত্ত হলে অন্তর্বাণিজ্যে ও বহির্বাণিজ্যের দ্বারা যে সম্পদ সঞ্জাত হত, যা ভোগে লাগত উপরতলার মুষ্টিমেয় কিছু মানুষের। কিন্তু খ্রিস্টপূর্ব সপ্তম শতাব্দী থেকে এবং তার কিছু পরে, মুদ্রা প্রচলনের পরে, সাধারণ মানুষের কাছে সম্পদ একটি নতুন চেহারায় দেখা দিল। এ সম্পত্তি প্রয়োজনের বহির্ভূত, একে অর্জন, সংরক্ষণ, পরিভোগ, দান, ঋণদান, গচ্ছিত রাখা এবং নষ্ট করে ফেলা যায়। মহাকাব্যের ও প্রথম বৌদ্ধগ্রন্থগুলির মধ্যে যখন পাপপুণ্যের বোধ এবং ক্রমে তার সংজ্ঞাও নিরূপিত হতে লাগল, তখন সাধারণ মানুষ দেখল যে উদ্বৃত্ত সঞ্চিত ধনের সব রকম ব্যবহারই পুণ্য সম্বন্ধেও প্রযোজ্য। পাপ হিসেবের খাতায় খরচের দিকে; এ হল ঋণ, এ ঋণ মানুষের কাছে নয়, দৃশ্যজগতের ওপারে ন্যায়নীতিবোধের নিয়ন্তা ধর্ম, দেবমণ্ডলী এবং নিয়তির কাছে। সংসারের নিপীড়িত মানুষ জানত রাজা, ভূস্বামী বা মহাজনের কাছে অপরিশোধিত ঋনের দায় কত— বহুতর যন্ত্রণা ও পীড়ন ঋণীর ভাগ্যে অপেক্ষা করে থাকত। কাজেই সে প্রাণপণ চেষ্টা করবে যেমন করে পারে ঋণ শোধ করতে। কিন্তু এখনও যেমন নিরক্ষর খাতকের ঋণ মহাজনের খাতায় চক্রবৃদ্ধিহারে বেড়েই চলে, কখনও পরিশোধ হয় না, তখনও তেমনই দুঃখী সাধারণ মানুষকে বলা হয়েছিল, ‘এ দুঃখ কি তোমার শুধু এ জন্মে অর্জিত? কত জন্ম ধরে পাপ করে এ পরিণতি হয়েছে, এবং আরও কত জন্মে পুণ্যাচরণের ফলে, নরকে নানা নিগ্রহ ভোগ করে তবে ঋণমুক্তি অর্থাৎ পাপক্ষয়।’ আগে এবং পরে ঋণ তথা পাপকে পিছিয়ে দীর্ঘায়ত করেছিল শাস্ত্রকাররা। এবং সঙ্গে সঙ্গে বিধান দিয়েছিল সমাজে ওপরতলার মানুষের যথাবিধি সেবা করে যেতে পারলে ভবিষ্যতে কিছু আশার আলো থাকতে পারে। পৃথিবীতে যেমন একের ঋণ অপরে শোধ করতে পারে, ধর্মের ক্ষেত্রেও তেমনই একের পাপ অন্যের পুণ্যকর্মে ক্ষমা পায়। তবে সব কিছুর হিসেবের মধ্যে একটি অনির্দেশ্য ও অনির্ণেয় উপাদান থেকে যায়— ওই জমাখরচের খাতাটা কোনও দিন কোনও পাপী বা পুণ্যবানের যেমন দৃষ্টিগোচর হয় না, তেমনই পাপপুণ্যের খাতাটাও অদৃশ্য এবং এইটিই অদৃষ্ট নিয়তির আওতায়, যার হিসেব কোনও দিনই ঠিকমতো পাওয়া যাবে না।
স্বামীর চিতায় পুড়ে মরে স্ত্রী স্বামীর বহু মহাপাপ খণ্ডন করে, তার অক্ষয় স্বর্গবাসের ব্যবস্থা করতে পারত, কিন্তু স্ত্রীর জন্যে স্বামীর কিছুই করণীয় ছিল না। পুণ্য, ঋণ বা দান দেওয়াতেও দেখি, একমাত্র রুরুর পরমায়ুর অর্ধেক দান ছাড়া বেশির ভাগ ক্ষেত্রেই দানটা করতে হয় নারীকে, দুর্বলকে। শিলালেখগুলিতে মহাপ্রাণ দাতাদের পুণ্যভাগ দেওয়া কিছু কথা আছে। সাধারণ ভাবে পুণ্য মানুষ নিজের বা পিতৃপুরুষের স্বার্থসিদ্ধির জন্যে অর্থাৎ নিয়তি নিয়ন্ত্রণের জন্যে ব্যবহার করে। পাপ যেন বস্তু এবং দেহ থেকে স্নানজলের সঙ্গে নির্গত হয়ে ঝড়ে পড়ে; সমস্ত কল্পনাটিই হাস্যকর এবং শিশুসুলভ। শুধু পরার্থপর ব্রাহ্মণদের মাহাত্ম্য দেখানোই এ কাহিনির উদ্দেশ্য।
বৌদ্ধসাহিত্যে এ ধরনের পুণ্য ভাগ করে নেওয়ার বেশ কয়েকটি নিদর্শন আছে। যদিও এটি মহাযানের স্পষ্টতর লক্ষণ, তবু সম্প্রদায়ভেদের পূর্ব থেকেই, যখন থেকে সর্বাস্তিবাদীদের একটি অংশ স্থির ভাবে মহাযান অভিমুখে এগোচ্ছিল, তখন থেকেই চিন্তার জগতে এ ধারণার উদ্ভব হয়েছিল এ কথা অনুমান করা সঙ্গত। জাতকগুলিতে করুণা একটি প্রধান প্রেরণা।
নৌকাডুবির পরে একটি উদ্ধারের নৌকা যাচ্ছিল, শুধু যাদের নির্দিষ্ট পরিমাণ পুণ্য আছে তাদের নিয়ে। এক বণিকের পুণ্যে ঘাটতি ছিল, তাকে ফেলে যাওয়াতে সে বিষম মনঃক্ষুণ্ণ হয়। তখন এক গৃহী বুদ্ধশিষ্য নিজের পুণ্য, ধর্মাচরণ ও আধ্যাত্মিক শক্তি তাকে দান করল; শুধু তখনই বণিকটি উদ্ধার-তরণীতে স্থান পেল। (১৯০ সংখ্যক, শীলানিশংস) একবার রাজার স্নানের সময়ে দশটি ব্রাহ্মণ ঘাটের জলে নিমজ্জিত হয়ে শুয়ে ছিল, যেন রাজার স্নানের সময়ে তাঁর পাপস্নান-জলের সঙ্গে পড়লে ওই ব্রাহ্মণরা তাঁদের পুণ্য দিয়ে তা ধুইয়ে দিতে পারেন। (৪৯৫ সংখ্যক, দসব্রাহ্মণ) ঋষি কিসবচ্ছকে দেখে এক গণিকা স্বার্থপর ভাবে কামনা করল যেন তার পাপ স্নানের সময় ওই সাধুর ওপরে পড়ে ও সে শুচি হয়; তিনি স্বেচ্ছায় সম্মত হলেন। এক পদচ্যুত পারিবারিক পুরোহিতও নিজের পাপ অন্যের ওপর চাপিয়ে দিয়ে পূর্বপদে নিযুক্ত হন। (৫২২ সংখ্যক, সরভঙ্গ) মহাবগ্গে এই ধরনের সর্বভূতে অনুকম্পা ও করুণার কথা পড়ি। (৮:২৬) মনে পড়ে যিশুও বলেছিলেন, ‘সত্য সত্যই, এ ভাইদের মধ্যে তুচ্ছতম ব্যক্তির জন্যে তোমরা যা কর, তা আমার জন্যেই করা হয়।’ (ম্যাথিউ ২৫:৪০)
এখানে পুণ্যসংক্রমণের একটি উচ্চমার্গের নিদর্শন চোখে পড়ে, মানুষের সেবা করে লোকে প্রকৃতপক্ষে ভগবৎসেবাই করে এবং এই বৈকল্পিক সেবার দ্বারাও পুণ্য অর্জন করা যায়।
এই সব উপাখ্যানে, এবং সুবৃহৎ বৌদ্ধসাহিত্যে এমন আরও অনেক উপাখ্যান আছে, যেখানে পুণ্যবান স্বল্প পুণ্যবানের সঙ্গে পুণ্য ভাগ করে নিতে অনুপ্রাণিত হন; এখানে ওই দান যে গ্রহীতার আধ্যাত্মিক উন্নতিকল্পে তা খুবই স্পষ্ট। ব্রাহ্মণ্যধর্মে সব সময়ে এ জাতীয় প্রেরণা এতটা পরহিতার্থে নয়। রুরু ও প্রমদ্বরার উপাখ্যানে উদ্দেশ্য তো অনেকটা স্বার্থপরই; প্রমদ্বরার মৃত্যুতে রুরু’র জীবন অর্থহীন হয়ে পড়েছিল, তাই নিজের পুণ্য ও পরমায়ুর অংশ নিয়ে প্রমদ্বরাকে সঞ্জীবিত করা পুরোপুরি নিঃস্বার্থ নয়। রাজা সোমক তাঁর পুরোহিতকে নরকে দেখে নিজের পুণ্য দিয়ে তাকে উদ্ধার করতে চেয়েছিলেন; কিন্তু এখানেও পরার্থপরতা ততটা নয় যতটা অনুশোচনা; সোমকের স্বার্থেই পুরোহিত জঘন্য অমানবিক উপায়ে যজ্ঞ করেছিলেন। অনুশোচনায় দগ্ধ হয়ে তিনি ধর্মের কাছে প্রার্থনা করেন যেন তাঁর পুণ্যে পুরোহিত স্বর্গে যেতে পারেন; ধর্ম দুজনকেই স্বর্গে পাঠিয়ে দিলেন। মোটের ওপরে, করুণা-মৈত্রী-ভূতানুকম্পা বৌদ্ধ সাহিত্যে বেশি স্পষ্ট। খ্রিস্টধর্মেও করুণার ভূমিকা আছে, কিন্তু স্বর্গ ও নরক সেখানে চরম বা চূড়ান্ত। ধনী লাজারাসের দ্বারপ্রান্তে যে কুষ্ঠী ভিক্ষা করত, দুজনের মৃত্যুর পরে সে স্বর্গে আব্রাহামের কোলে স্থান পেল। লাজারাস নরকে গেল। ধনী নরক থেকে আব্রাহামকে করুণ মিনতি জানালেন যেন কুষ্ঠী পায়ের আঙুলের ডগা ভিজিয়ে তার মুখে ছোঁওয়ায়, যাতে তার নরকের তৃষ্ণা দাহের উপশম হয়। কিন্তু আব্রাহাম রূঢ় ভাবে তাকে প্রত্যাখ্যান করলেন: স্বর্গে ও নরকে কোনও যোগাযোগই নেই। (লুক ১৬-১৯-৩১)
অপরকে পুণ্যের অংশ দিলেও নিজের পুণ্য কমে না, বরং বাড়ে, এই ধারণার পশ্চাতে একটা কারণ সম্ভবত এই যে, পুণ্যদানের প্রেরণাটি মহৎ। আর একটা কারণ হয়তো এই যে, ‘এই (পুণ্যদান) কর্মটি শুধু তার অতীত কর্ম নয়। কিন্তু রক্ত, খাদ্য ইত্যাদির মাধ্যমে অন্যদের কাছে সে যা পেয়েছে এর মধ্যে তা-ও আছে। কাজেই কোনও ব্যক্তির ললাটলেখনে যে সব শাস্তি ও পুরস্কার থাকে তার ওপর তার কোনও নিয়ন্ত্রণ থাকে না।’ (কি’স অ্যান্ড ড্যানিয়েল ১৯৮৩, পৃ. ৩৫) এ কথার ব্যঞ্জনা হল, মানুষ আপন পরিবারের কাছ থেকে উত্তরাধিকারসূত্রে যা কিছু পেয়েছে, খাদ্যবস্ত্র-আশ্রয় ভাগ করে নেওয়ার ফলে তার জন্যে তার একটা দায়ও থাকে। কৃত্তিবাসী রামায়ণ-এ দস্যু বাল্মীকি পরিবারের সকলকে তার পাপ ভাগ করে নিতে বলেছিল, যেহেতু তার পাপকর্মের ফল লুণ্ঠিত ধন ও অন্নবস্ত্র সকলে ভোগ করেছিল; কিন্তু কেউই পাপের ভাগ নিতে রাজি হয়নি। এর দ্বারা প্রতিপন্ন হচ্ছে যে, ব্যক্তিগত পাপের ফল ব্যক্তিকে একলাই ভোগ করতে হয়। অর্থাৎ, পুণ্য যেমন ভাগ করে নেওয়া যায়, পাপ সে ভাবে ভাগ হয় না। সমাজেও পুরস্কার ভাগ করে দেওয়া যায়, শাস্তি নয়। পাপের নৈতিক গর্হিতা মানুষকে আত্মিক ভাবে নিঃসঙ্গ করে তোলে।
অবশ্য কদাচিৎ পাপও ভাগ করা যায়। ফ্লরেন্টাইন কোডেকস বলে, নির্যাতিত ক্রীতদাস নিজের পাপের বোঝা অত্যাচারী প্রভুর ওপরে তুলে দেয়।’ (৬ষ্ঠ অধ্যায়, ৩৬) এতে অত্যাচারী প্রভুর ক্রুরতা ও অবিচারই প্রতিপন্ন হয়। ভারতবর্ষে পাপের ভাগ নেওয়ার কথা নেই, পুণ্যের আছে। সম্পূর্ণ হৃদয়হীন স্বার্থপর পিতা যযাতির জন্যে কষ্টে অর্জিত পুণ্যের ভাগ দিল সর্বতো ভাবে লাঞ্ছিতা কন্যা মাধবী। (মহাভারত ৫:১১৯:২৩-২৭) ‘যে পাপ করে কালের মোহে, সেই নরাধম নিজের কর্মে সমস্ত বংশকে ধ্বংস করে।’ (ওই ৬:৩:৮:৭) প্রমদ্বরার মৃত্যুতে প্রবল শোকে রুরু দেবতাদের অনুনয় করে নিজের পরমায়ুর অর্ধেক দিয়ে প্রমদ্বরারকে সঞ্জীবিত করার অনুমতি পেল— এ কথা আগেই উল্লেখ করেছি। একটি অর্বাচীন পুরাণে এই ব্যতিক্রমী কাহিনির অন্য এক সংস্করণ পাই। রুরু যখন প্রমদ্বারার জন্যে উন্মাদের মতো শোক করছে, তখন তার কাছে দু’জন ঋষি এলেন, যজ্ঞমালী আর সুমালী। রুরুকে বললেন, ‘হে ব্রাহ্মণ, এর প্রতিকারের যে বিধান দেবতারা পূর্বকাল থেকেই দিয়েছেন তা শোনো: তোমার পরমায়ুর অর্ধেক দিয়ে প্রমদ্বরারকে বাঁচাও।’ (দেবীভাগবত পুরাণ ২:৯:৩২) এখানে বিস্ময়ের কথা এইটুকুই যে, দেবতারা নাকি পুরাকাল থেকেই পরমায়ু ভাগ করে নেওয়ার ব্যবস্থা দিয়েছিলেন। মনে পড়ে, গ্রিক অতিকথায় দুই ভাই কাস্টর ও পলিডেউকেস-এর একজনের মৃত্যু হলে অন্যের পরমায়ুর অংশ নিয়ে তারা পালা করে জীবিত থাকে; প্ৰায় একই ধরনের কল্পনা।
এ-ই কি তবে দেবতাদের পুরাকলের বিধান, ইন্দো-ইউরোপীয় অতিকথায় যার রেশ থেকে গেছে? যেমন আছে অন্য একটি গ্রিক অতিকথায়, যেখানে মৃতা স্ত্রী ইউরিডিকেকে বাঁচাবার জন্যে স্বামী অর্ফেউস পরমায়ুর অর্ধেক দিতে প্রস্তুত হয়েছিল? (১:৯:১৫) অথব বেদে একটি আশ্চর্য কথা আছে: দেবতারা পাপ করে খোঁজ করছিলেন কার ওপরে পাপ চাপানো যায়। খুঁজে পেলেন ত্রিতকে। কিন্তু বুদ্ধিমান ত্রিত ওই বোঝা বইতে রাজি ছিলেন না, তিনি তৎক্ষণাৎ মানুষের ওপরে সেটা চাপিয়ে দিলেন। (৬:১১৩:১-৩; ঋগ্বেদ ২:২৮; ৬:৫১:৭; ৮:৫২:২; বাজসনেয়ী সংহিতা ৩:৪৮, শতপথ ব্রাহ্মণ ৪:৪:৫:২২) এ কাহিনি ঋগ্বেদ থেকে শুরু করে শতপথ ব্রাহ্মণ পর্যন্ত চলে এসেছে, কাজেই এর তাৎপর্যের গুরুত্ব আছে। এই অতিকথাটি প্রকৃতপক্ষে সৃষ্টিকাহিনি: দেবতাদের পাপ এবং সেটা এড়ানোর পাপ এবং শেষ পর্যন্ত দেখা গেল মানুষের পাপ এসেছে দেবতাদের কাছ থেকেই। এখানে পাপের পরম্পরাগত সংক্রমণ দেখানো হয়েছে— আদিপাপ দেবতাদেরই, সেই কথা দিয়ে।
ব্রহ্মপুরাণে পার্বতী তপস্যায় অর্জিত তাঁর পুণ্য স্বামী শিবকে দান করলেন, শিব বিনা প্রতিবাদে তা গ্রহণও করলেন। (৩৫:৩১-৬০) রুরু বাদে হিন্দুশাস্ত্রে অন্য সব জায়গাতেই পুণ্যদান করে নারী এবং পুরুষশাসিত সমাজে পুরুষ তা গ্রহণ করে প্রাপ্য হিসেবেই। নিঃসন্তান সোমক সুদীর্ঘকাল পরে যে পুত্র লাভ করে, পুরোহিতের পরামর্শে সেই পুত্র ‘জন্তু’কে খণ্ডখণ্ড করে যজ্ঞে আহুতি দেন। সোমক খুবই বিচলিত হয়েছিলেন, বহু কষ্টে লব্ধ একমাত্র সন্তানকে হারানোর সম্ভাবনায়, এবং সম্পূর্ণ অমানবিক নিষ্ঠুর প্রক্রিয়াটিতে। কিন্তু শতপুত্রের লোভ এমনই দুর্বার যে, রাজা পুরোহিতের পরামর্শ শুনেছিলেন, এবং সত্যিই শতপুত্র লাভ করেছিলেন। পুত্রের জননী সম্পূর্ণ উপেক্ষিত, তাঁর মত নেওয়াটাও দরকার হয়নি। মৃত্যুর পরে রাজা ও পুরোহিত দু’জনেই নরকে গেলেন; রাজা ধর্মকে অনুরোধ করলেন পুরোহিতের নরকবাসের মেয়াদ তিনি বহন করবেন— এ অনুমতি যেন দেওয়া হয়। ধর্ম বললেন, ‘কেউ অপরের কৃতকর্মের ফলভোগ করতে পারে না।’ কিন্তু রাজা সমস্ত পাপের দায়িত্ব নিয়ে পুরোহিতের মুক্তি ভিক্ষা করলেন। শেষ পর্যন্ত ধর্ম দয়া করে বললেন, ‘তোমার পুণ্যের অংশ সমান ভাবে ভাগ করে নাও, তাহলে দু’জনেই অল্পকালের জন্যে স্বর্গে যেতে পারবে।’ সোমক খুশি হয়ে রাজি হলেন। (মহাভারত ৩:১২৭:১-১০) এখানেও পুণ্য ভাগ করে নেওয়া হল।
মানুষ পুণ্য নিয়ে জন্মায় না, শুধু পূর্বজন্মে অর্জিত পুণ্য ছাড়া। এ পুণ্য আসে ধর্মকর্ম, ব্রত, তীর্থ, যজ্ঞ, দক্ষিণা ও দান থেকে, বিশেষত ব্রাহ্মণকে দান ও ইষ্টাপূর্ত থেকে এবং ধ্যান, ভক্তি ও পূজা থেকে। এ সব দিয়ে মানুষ নিজের পুণ্য সঞ্চয়কে বৃদ্ধি করতে পারে। এ পুণ্য সে সঞ্চয় করতে পারে, এ দিয়ে স্বর্গে যেতে পারে, এর সুবাদে পরজন্মে সদ্বংশে ধনী, স্বাস্থ্যবান সুপুরুষ ও বিদ্বান হয়ে জন্মাতে পারে। সঞ্চয় যথেষ্ট হলে মোক্ষ বা নির্বাণও পেতে পারে। কিন্তু যেহেতু পুণ্য তার নিজস্ব সম্পত্তি, সে ইচ্ছা মতো বা কারও অনুরোধে অন্য যোগ্য ব্যক্তির সঙ্গে সে সেটা ভাগ করেও ভোগ করতে পারে। এই ভাবে সে অন্য ব্যক্তিটির নিয়তিকে প্রভাবিত করতে পারে, এবং একই যুক্তিতে তার নিজের নিয়তিও সেই পরিমাণে হ্রাসবৃদ্ধির দ্বারা প্রভাবিত হয়। যযাতি নিজের পুণ্যে স্বর্গে যেতে পারত না, যখন মাধবী তার পুণ্যের অংশ পিতাকে দিল, তখন অপরের পুণ্য নিয়ে যযাতি স্বর্গে গেল; এখানে পুণ্য আদান-প্রদানের দ্বারা নিয়তি প্রভাবিত হল। মাধবী যযাতিকে প্রত্যাখ্যান করতে পারত, সে ক্ষেত্রে নিয়তি নির্দিষ্ট পরিণতি হত যযাতির স্বর্গে না যাওয়া; কিন্তু মাধবীর উদারতার ফলে যযাতির নিয়তি পরিবর্তিত হল। এটা সম্ভব হল, কারণ চিন্তার ক্ষেত্রে পুণ্য ‘বস্তু’তে পরিণত হয়েছিল, যা দেওয়া নেওয়া চলে, অতএব যার দান ও প্রতিগ্রহণের মধ্যে নিয়তি রূপান্তরিত হয়।
এই পরস্মৈপদী ভাগ্যপরিবর্তনের উপায়গুলি সবই কর্মের বিভিন্ন প্রকাশ। এমনকী ভক্তিও বিভিন্ন ভক্তি-প্রণোদিত কর্মের প্রেরণা দেয়। শ্রাদ্ধে কর্ম আছে; ব্রত, তীর্থ, যজ্ঞ, পূজা, দান, দক্ষিণা, ধ্যান, তপস্যা সবই কর্মের ভিন্ন ভিন্ন প্রকাশ। এ সবেরই লক্ষ্য এক: নিয়তির সিদ্ধান্তকে পরিবর্তিত বা প্রভাবিত করা। শুধু শাপ ও বরই অতিপ্রাকৃত-শক্তিগর্ভ বাণী, কিন্তু সেগুলিরও লক্ষ্য একই; ভাগ্যকে প্রভাবিত, প্রতিহত বা ভিন্নপথে চালিত করা। অতএব নিয়তি মানবিক বা দিব্যশক্তির দ্বারা প্রভাবিত হতে পারে। একটি ক্ষেত্রে তা হলে নিয়তি অমোঘ বা অপরিবর্তনীয় নয়। যেমন সচরাচর বলা হয়ে থাকে। এই সব ফাঁক উদ্ভাবন করে মানুষ নিয়তির প্রতিকূল রায় থেকে আত্মরক্ষার উপায় বের করেছে এবং পুরোহিত ও সাধুসন্তদের মানুষের বিপদ উদ্ধার করার ভূমিকায় আবির্ভূত হতে সুযোগ দিয়েছে এবং এর দ্বারা পুরোহিতরাও নিজেদের আর্থিক সুবিধা করে নিতে চেয়েছে। প্রায় সব ক্ষেত্রেই এদের সাহায্য প্রমাণের বাইরে, কারণ নিয়তির আদি সংকল্প কী ছিল তা কেউই জানতে পারে না, তেমনই জানতে পারে না সে সংকল্প এড়ানোর এই কৌশলগুলি আদৌ কার্যকর হল কিনা। উদাহরণস্বরূপ বলা যায়, পরলোকে— যদি পরলোক থাকতই— মৃত ব্যক্তির কী অবস্থা হল সেটা জানা যায় না, কাজেই যথাযথ অনুষ্ঠিত শ্রাদ্ধে তার অবস্থার সত্যিই উন্নতি হল কিনা তাও কেউ বলতে পারে না। মৃত্যুর পরে আত্মা বলে কিছু থাকে কিনা তারও কোনও প্রমাণ নেই। কাজেই বহু দানদক্ষিণা দিয়ে শ্রাদ্ধ করলে, ব্রাহ্মণকে তুষ্ট করলে, আত্মার সদগতি হল কিনা তাও প্রমাণ করা অসম্ভব। তেমনই ব্রত, তীর্থ, দান, দক্ষিণা মৃতের পারলৌকিক সাহায্য লাগে কিনা তা-ও একান্তই অনুমাননির্ভর, তা দিয়ে পূর্বজন্মকৃত পাপের মোচন হয় কিনা এবং পরবর্তী জন্মে সুখ হয় কিনা তার কোনও প্রমাণ নেই; আসলে আত্মা, পরলোক, পূর্বজন্ম সবই তো কল্পনানির্ভর। কাজেই নিয়তির সিদ্ধান্ত এড়াবার এই সব উপায়ও অলীক, অনুমানকল্প।
কিন্তু সর্বত্র সর্বকালেই তো অতিকথা ও তন্নির্ভর অনুষ্ঠান ও ধর্মতত্ত্ব, প্রভৃতি কল্পনা দিয়েই নির্মিত; এদের উপযোগ্যতা অনেকটা সেই রকম যে ভাবে মনস্তাত্ত্বিক চিকিৎসক তাঁর রোগীকে আশ্বস্ত করেন। তিনি মানসিক স্থৈর্য ও এক ধরনের শান্তি দেন। যুগে যুগে দেশে দেশে মানুষ এই শান্তির জন্যেই তৃষিত থেকেছে। পুরোহিতরা প্রথমে নানা স্তরের পাপের একটি বিস্তৃত ছক তৈরি করেন, যে সব পাপের কিছু বাস্তব কিছু বা কাল্পনিক, কিছু নৈতিক বিচ্যুতি, কিছু মানবতাবিরোধী, কিছুবা ব্রাহ্মণ বা দেবতা বিরোধী, কিছু আনুষ্ঠানিক ত্রুটি, কিছু দেশে কালে পরিবর্তনশীল উদ্ভাবিত অপরাধ; তার পরে সেই পুরোহিতরাই নিয়তিবাদের একটি সৌধ নির্মাণ করেন, নিয়তির দুর্জ্ঞেয়তা, কর্মবাদ ও জন্মান্তরের তত্ত্ব এবং তারই সঙ্গে নিয়তিকে পূর্বাহ্নে জানবার চেষ্টা এবং তার অভীষ্ট অশুভকে প্রতিহত করবার উপায়ও উদ্ভাবন করেন। যেহেতু ব্যাধি ও ভেষজ কোনওটিই প্রমাণসাপেক্ষ নয়, মানুষকে আশ্বাস দেওয়া হয় যে, নির্ধারিত উপায় অবলম্বন করলে নিয়তির প্রতিকূলতাকে প্রতিহত করা যাবে এবং দীর্ঘ পরমায়ু, সিদ্ধি ও স্বর্গলাভ করা যাবে। অপরাধবোধ যখন একবার দৃঢ়রূপে প্রতিষ্ঠিত হয়, যেমন অধিকাংশ ধর্মেই হয়েছে, মানুষ স্বভাবত তা ক্ষালনের জন্যে নিরতিশয় উৎসুক হয়। তাই সব ধর্মের মূল কথাটি হল পরিত্রাণ। শাস্ত্রকার ও পুরোহিতরা মানুষের বিশ্বাসপ্রবণতা ও অবিশ্বাস ঠেকিয়ে রাখার উৎসাহকে পুরোপুরি ব্যবহার করে, কারণ অপরাধবোধে আচ্ছন্ন অসহায় মানুষের সামনে পরিত্রাণের লোভটি রাখা থাকে। একবার অপরাধ ও পরিত্রাণের ছকটি যখন মানুষের চিত্তে দৃঢ়মূল হয়, তখন বিরুদ্ধ দৈবের প্রতিকারের জন্যে এই বিপুলকায় শাস্ত্র ও তার অগণ্য নির্দেশ সবই অসহায় মানুষ অনায়াসে গলাধঃ করণ করে। স্বর্গ, নরক, বায়ুভূত নিরালম্ব অবস্থা, দেবতা, উপদেবতা, মানুষ বা পশু রূপে পুনর্জন্ম— সবই ওই বিরাট সৌধের মধ্যে নিজের নিজের স্থান খুঁজে পায়। ক্রমে ক্রমে স্বেচ্ছাকৃত ও অনিচ্ছাকৃত অপরাধের সংখ্যা ক্রমান্বয়ে বাড়তে থাকে, তারই সঙ্গে বহুগুণিত হতে থাকে নিয়তি সম্বন্ধে পূর্বজ্ঞানসঞ্চারী, নিয়তি নিরোধকারী, প্রায়শ্চিত্তকারী ও নিয়তির গতিপরিবর্তনকারী নানা উপায়।
এর প্রত্যেকটির আদি ভিত্তিপ্রস্তর হল নিয়তিবাদ। ভারতবর্ষে নিয়তির সঙ্গে জুড়েছে কর্ম ও জন্মান্তর, তার জটিলতা গ্রন্থিলতর হয়েছে। এমন একটি সূক্ষ্ম রহস্যময় নকশা বোনা হয়েছে যার মর্মোদ্ধার করতে পারে শুধু পুরোহিত ও শাস্ত্রকাররা; অন্তত তারা এ দাবি ঘোষণা করে থাকে, অসহায় মানুষ তা বিশ্বাসও করে। পুরোহিতরা যখন এ জন্মের বা কল্পিত পূর্বজন্মের পাপের দ্বারা উদ্রিক্ত নিয়তির কল্পিত রোষের বিরুদ্ধে বিধান দেয় তখন তাঁদের শ্রোতা প্রার্থীরা শুধু নিঃশেষ আত্মনিবেদন ও কৃতজ্ঞতাই অনুভব করেন। ফলে বুদ্ধিমত্তা, যুক্তিমত্তা, স্বাধীন চিন্তা— সবই সমর্পিত হয় ওই পরিত্রাতাদের চরণে। ইচ্ছার স্বাধীনতাকে শেষ পর্যন্ত কাল্পনিক বলে প্রতিপন্ন করা হয়, কারণ নিযুক্তিক নিয়তিই মনুষ্যজীবনকে নিয়ন্ত্রিত করে। শুধু শাস্ত্রে উল্লিখিত বিধান অনুসারে নিজেদের ভাগ্যের উন্নতিসাধনের চেষ্টা ছাড়া তখন মানুষের কী বাকি থাকে।
তা সত্ত্বেও, পরের অধ্যায়ে দেখব মানুষের যুক্তিমত্তা সত্যিই দুর্মর। ভেতরে ভেতরে মানুষ ঠিকই জানে, জীবনের বেশ অনেকটা অংশ সে ইচ্ছামত নিয়ন্ত্রণ করতে পারে নিজের চেষ্টায়। এখানেই নিয়তির ওপরে সে বিজয়ী। প্রতিকূল দৈবের সঙ্গে শাস্ত্রনিৰ্দিষ্ট পন্থায় যুদ্ধ করার বদলে যুগে যুগে মানুষ বেছে নিয়েছে সেই দৈবের বিরুদ্ধে নিজের বুদ্ধিতে ও চেষ্টায় যুদ্ধ করা।জন্মান্তরবাদ ও কর্মবাদ দুটিরই উৎস হচ্ছে মৃত্যু, এবং মৃত্যুর সঙ্গে সম্পৃক্ত আতঙ্ক ও অনিশ্চয়তা। প্রাগৈতিহাসিক সমাধিক্ষেত্রের উৎখননে প্রকাশ পেয়েছে মৃত্যু ও মৃতের সম্বন্ধে উদ্বেগ ও পরলোকগত আত্মাকে মরণোত্তর অবস্থায় কিছু আরাম দেওয়ার চেষ্টা। জীবন কখনওই মৃত্যুকে স্বীকার করতে পারে না, যে-মৃত্যু জীবনের অস্বীকৃতি। ‘মানুষ চিরদিনই মৃত্যুতে সাড়া দিয়েছে, (তার প্রতিক্রিয়া এসেছে মৃত্যু সম্বন্ধে), (কারণ) তার বিশ্বাস ছিল জীবনের নকশায় মৃত্যুর কোনও স্থান থাকতে পারে না। এই জন্যেই আমরা পৃথিবীতে মৃত্যুর উৎপত্তি সম্বন্ধে বহু অতিকথা পাই।’ (ব্ল্যাকার, ১৯৬৩, পৃ. ১৪৫) মৃত্যুকে মানুষ যত ভাবে প্রত্যাখ্যান করতে চেয়েছে তার একটি হল, জাদু বিদ্যার দ্বারা জীবনকে দীর্ঘতর করার চেষ্টা, শবদেহকে দিয়ে জাদুর সাহায্যে ভবিষ্যদ্বাণী আদায় করার চেষ্টা, রসায়নের সাহায্যে বার্ধক্যে নবযৌবন লাভ করা। এ সবের গভীরে আছে একটি বিশ্বাস: জীবনের কল্পপটের বাইরে মৃত্যু। মানুষ মনে করেছিল যে, মৃত্যুতে জীবনের আত্যন্তিক অবসান অস্বীকার্য। তা ছাড়া, মৃত জীবিতের স্বপ্নে আনাগোনা করে, সে-ও যেন জীবিতের কাছে এক প্ৰমাণ যে, মৃত্যুর পরে দেহটা নষ্ট হয়ে গেলেও আসল মানুষটা বেঁচে থাকে। এ সব থেকেই মৃত্যুর পরের এক জীবন সম্বন্ধে মানুষের বিশ্বাস জন্মায়: স্বর্গে নন্দনকাননে, নরকের শোধনাগারে, খাস নরকে, জ্যোতিষ্কজীবনে কিংবা বিদেশী আত্মা হয়ে ওই আসল মানুষটা কোথাও বেঁচে থাকে। ‘মৃতের অন্ত্যেষ্টি সম্বন্ধে যে উদ্বিগ্ন ব্যবস্থাপনা তার থেকে একটি দৃঢ় বিশ্বাস প্রমাণিত হয় যে, ঠিক মতো প্রক্রিয়ায় অনুষ্ঠান হলে মৃত্যু শুধু একটি অবস্থা পরিবর্তন বলেই প্রমাণিত হবে… মিশরের নবম রাজবংশের (আনুমানিক ২১৫০ খ্রিস্টপূর্বাব্দের) দারুময় সমাধিভাণ্ডের ঢাকায় ক্ষোদিত প্রাচীনতম লিপিগুলিই আমাদের (এ সম্বন্ধে) প্রাচীনতম নিদর্শন। এগুলিকে বলে ‘কৌণিক (diagonal) নক্ষত্রঘটিকা’ কিংবা ‘কৌণিক পঞ্জিকা’; এতে রাশিচক্রের প্রতি দশমাংশের সঙ্গে সংশ্লিষ্ট নক্ষত্রগুলির নাম দেওয়া আছে।’ (হুইটরো, ১৯৮৮, পৃ. ২৩, ২৮)
সারা পৃথিবীতে সর্বকালেই মানুষ মৃত্যুকে জানবার বোঝবার চেষ্টা করেছে, একে বিশ্লেষণ করে এর স্বরূপ বুঝে পরিচিত জীবনের ছকে এর স্থাননির্ণয় করবার চেষ্টা করেছে। মৃত্যুকে বোঝা যেহেতু জীবনের তাৎপর্য বোঝারই একটি অংশ, তাই এই চেষ্টা সার্বত্রিক। এ হল মানুষের পরম একটি আধ্যাত্মিক প্রয়োজন— জীবনের রহস্যভেদ, তার সঙ্গে মৃত্যুরও। যে সময়ে দার্শনিক অনুসন্ধান দেবকল্পের ভাষায় রচিত হত এবং দেবকল্প অনুষ্ঠিত হত ধর্মীয় ক্রিয়ায়, ‘যাঁরা সামাজিক রাজপ্রীতিকে ধর্মীয় মহিমায় মণ্ডিত করেন, সেই ব্রাহ্মণদের লোকোত্তর প্রতাপ আরও দৃঢ় ভাবে প্রতিষ্ঠিত হল মৃত্যুকে একটি সৃষ্টিযোগের ব্যাখ্যা দিয়ে। এই তত্ত্ব অনুযায়ী যজ্ঞের পরিসরে নিহিত পুনর্জন্মের শক্তিকে (মানুষ) যথাস্থানে সন্নিবিষ্ট করে এবং এ শক্তির নিয়ন্ত্রণ যজ্ঞকারীকে হাতে সঁপে দেয়।’ (ব্লক অ্যান্ড প্যারি সম্পাদিত, ১৯৮২, পৃ. ৪১) অন্ত্যেষ্টিক্রিয়াতে ও শবদেহে এ ভাবে পুনর্জননের শক্তি আরোপিত হয়। অন্ত্যেষ্টি একটি গৃহ্যকর্ম, একটি যাগ, যাতে শবদেহই হব্য, যাতে দহন করে ক্রব্যাৎ অগ্নি; এবং এর দ্বারা পুনর্জন্ম নিশ্চিত হয়। যেমন সমাধি হলে পর খ্রিস্টান নিশ্চিত জানে যে, সৃষ্টি-স্থিতির অবসানে দেবদূতের ভেরী বাজবে ও তা মৃতদের অনন্ত জীবনে নিয়ে যাবে। তথাপি মৃত্যু সম্বন্ধে বাস্তব অভিজ্ঞতা হল, এই অবসানকে এড়ানো যায় না।
সকলকেই মরতে হবে, মহাকাব্য, পুরাণ ও সাহিত্যে এ কথা বারংবার উচ্চারণ করা হয়েছে। ‘মর্তলোকে কেউ অমর নয়, প্রত্যেকেরই একটা নির্দিষ্ট আয়ুষ্কাল আছে।’ (মহাভারত ৩:১৩৬:৫) কেউ আপন কর্মের দ্বারা অমর হয়, কেউ বা মৃত্যুর অস্তিত্বই অস্বীকার করে। ‘মহারাজ, আমার কথা শুনুন, এ-ই যখন ব্যাপার, তখন আতঙ্কিত হবেন না। ওরা দুজনেই ঠিক (কথা বলে); ক্ষত্রিয় যখন নিরুদ্যম হয় তখন মৃত্যু তার মোহ, কবিরাও এ কথা সমর্থন করেন। আমি মৃত্যুকে ভ্রান্তি বলি, সর্বদা সতর্ক থাকাই অমর হওয়া। সনৎসুজাত ধৃতরাষ্ট্রকে এই ভাবে বুঝিয়েছেন।’ (ঐ ৫:৪১:৩-১৪)
মৃত্যু ভয়ংকর, আকস্মিক বা ধীরগতি হতে পারে। সব রূপেই মানুষের মনে মৃত্যু বিভীষিকা সৃষ্টি করে; শুধু যে-মরে তার মনে নয়, যারা দেখে ও বেঁচে থাকে, তাদের মনেও। মৃত্যুর উৎপত্তি সম্বন্ধে মহাভারতে একটি কাহিনি আছে:
জনসংখ্যাবৃদ্ধিতে শঙ্কিত হয়ে ব্রহ্মা একটি নারী সৃষ্টি করলেন, মৃত্যু, তাকে ধ্বংসের দ্বারা জনসংখ্যা কমাবার ভার দিলেন। নারীটি অসম্মত হল, সে সেখান থেকে গিয়ে তপস্যায় বসল। ব্রহ্মা জবাবদিহি চাইলে সে বলল যে, এ নিষ্ঠুর কাজ সে করবে না। ওই ভয়ংকর
আদেশের জন্যে এবং মানুষের মরণের কথা ভেবে তার চোখ থেকে জল পড়তে লাগল। ব্রহ্মা দু’হাতের অঞ্জলিতে অশ্রুবিন্দুগুলি গ্রহণ করে বললেন, ‘এগুলি হবে ব্যাধি, এরাই মানুষকে মারবে।’ (১২:২৭৪)
মৃত্যু সরাসরি হত্যার দায়িত্ব থেকে মুক্তি পেল, মারার দায়টা বর্তাল অন্যত্র, ব্যাধি হল নিমিত্ত। স্বয়ং মৃত্যুর মনে এই করুণার সঞ্চার বেশ একটা নতুন তত্ত্ব; অবশ্য মৃত্যু এখানে একটি নারী। অন্য সর্বত্র, মহাকাব্য, পুরাণ ও সাহিত্যে মৃত্যু ভয়ংকর এক পুরুষ। রাবণের অন্তঃপুরে রাক্ষসী ত্রিনেত্রা (রাবণের) আসন্ন মৃত্যু সম্পর্কে স্বপ্ন দেখে, সেখানে মৃত্যু করাল ও ভয়াবহ। হরিবংশ-এ ‘অধর্মে’র স্ত্রী ‘বিষ্টি’র তিন পুত্র ‘ভয়’, ‘মহাভয়’ ও ‘মৃত্যু’। মৎস্যপুরাণ-এ ‘বিষ্টি’ কালের নারীরূপ, এ কাল হল সময় ও মৃত্যু। (১১:১২) কোনও কোনও দেবকল্প শিবের সংহারমূর্তির সঙ্গে মিলিয়ে তাঁকে মৃত্যুর দেবতায় পরিণত করেছে। শিবের প্রকৃত তাৎপর্য ব্রহ্মার মনে উদিত হয়, তিনি ইন্দ্রকে তা জানান, ইন্দ্র আবার মৃত্যুকে জানান, যাঁর কাছ থেকে একাদশ রুদ্র এ জ্ঞান লাভ করেন এবং শেষ পর্যন্ত এঁরা মানুষ তণ্ডিকে এ জ্ঞান সমর্পণ করেন।’ (মহাভারত ১৩:১৭ )
ভারতীয় দেবকল্পনায় খাঁটি মৃত্যুর দেবতা হলেন যম, যিনি প্রথমে মর্ত্য ছিলেন এবং মৃত্যুর পরে অমরত্ব প্রাপ্ত হয়ে এক আনন্দলোকে উত্তীর্ণ হন। ঋগ্বেদে তিনি মর্ত্যমানুষকে মৃত্যুর পরে সেখানে আমন্ত্রণ করেন এবং তাদের আদর-যত্ন, আপ্যায়ন করেন, তাদের সঙ্গে খাদ্য পানীয় গ্রহণ করেন। লক্ষণীয়, এই সময়ে যমের কোনও ভয়াবহতা বা সন্ত্রাসের অনুষঙ্গ ছিল না। জন্মান্তর ও কর্মবাদের উদ্ভাবনের সঙ্গে সঙ্গে যম আমূল পরিবর্তিত হলেন, ‘মৃতদের দেবতা’ থেকে তিনি এখন ‘মৃত্যুর দেবতা’ হয়ে গেলেন— করাল, ভয়াবহ ও ক্রুর। (যমের দেবকল্পনা সম্বন্ধে দ্রষ্টব্য বর্তমান গ্রন্থকারের দি ইন্ডিয়ান থিওগনি, দ্বিতীয়, তৃতীয় এ চতুর্থ অধ্যায়)
গ্রিসে মৃত্যুর দেবতা ছিলেন ‘কের’, আরও একটি রূপ ‘থানাটস’। থানাটসের প্রতি উদ্দিষ্ট ‘অর্ফিক’ স্তোত্রে আছে, ‘শুধু তোমারই জন্যে সকলের বিচার হয়; একমাত্র তোমাকেই প্রার্থনা ও মিনতিতে টলানো যায় না।’ (সংখ্যা ৮৭, পঙ্ক্তি ৮) মৃত্যুর কেল্টিক প্রতিরূপ হল ‘মরিগান’। আয়ারল্যান্ডে, ‘মৃত্যুর রথের চালক মুণ্ডহীন, কৃষ্ণ কিংবা কবন্ধ অশ্বগণ। ব্রিটানিতে ‘আনকু’র রথের চালক মৃত্যু, সে একটা দীর্ঘকায় কৃশ কঙ্কাল মাত্র।’ (এনসাইক্লোপিডিয়া অব রিলিজিয়ন, এথিক্স ‘ফেট’)
যোগবশিষ্ঠ রামায়ণ-এ মৃত্যুকে কালের সঙ্গে অভিন্ন দেখানো হয়েছে:
সে মুষিকের মতো জীর্ণ দেহটিকে চিহ্নিত করে এবং মারাত্মক বিষাক্ত ব্যাধিগুলি দেহের সেই গর্তে আশ্রয় নেয়। বিষধর সাপেরা যেমন অরণ্যবায়ুকে শুষে নেয় তেমনি করেই এরা জীবনকে শুষে নেয়।… মৃত্যু সেই ভাবেই মানুষকে তাক করে এগোয় যেমন বিড়াল ইঁদুরকে।… সে ব্যক্তিই সুখী যে পৃথিবীকে উপভোগ করতে চায়, আকাশ থেকে চাঁদকে ধরতে চায়; কেমন করে সে সুখ লাভ করবে? তটভূমির গাছটিকে যেমন নদী উন্মূলিত করে তেমনই করে জরা দেহকে উন্মূলিত করে। (বৈরাগ্য ১৬:১৭, ১৯; ২২:২)
কাজেই জীবন মৃত্যুর দ্বারা গূঢ় ভাবে প্রতারিত হয়, যেমন শিকারী তার বধ্য জন্তুকে লুকিয়ে প্রতারণা করে। এই কল্পের অবসান ঘটাতে শেষ অবতার কল্কি যে মহাবিশ্বে প্রলয় আনবেন, সে বিষয়ে বলা হয়েছে, ‘কোথা থেকে কাল, কোথা থেকে মৃত্যু, যম কে? দেবতাটি কোথায়? কল্কি-দেবই মায়ার দ্বারা বহুগণিত হয়ে (এই সব হয়েছেন)।’ (কল্কি পু. ৩:১:৩৬) অন্যান্য কিছু অতিকথাতেও এই প্রলয়ান্তিক দৃশ্য বিবৃত হয়েছে।
রাবণের শক্তিশেলে লক্ষ্মণ যখন অজ্ঞান, তখন রাম বিলাপ করছেন, ‘না জানি পূর্বজন্মে কী পাপ করেছি, যার জন্যে আমার ধার্মিক ভাই মরে পড়ে আছে।’ (রামায়ণ ৬:১০১:১-২) যখন লক্ষ করি দেবতারা রামকে বলেন, ‘সীতা লক্ষ্মী, তুমি বিষ্ণু এবং কৃষ্ণ হলেন প্রজাপতি’ (৬:১০৭:২৭) তখন ধাঁধা লাগে, কারণ বিষ্ণুরূপে রাম কেমন করে পাপ করবেন? কিন্তু রাম সীতা উভয়েই দীর্ঘকাল দুঃখভোগ করেছিলেন যখন তাঁরা রাবণ ও রাক্ষসদের বিনাশের জন্যে অবতীর্ণ হয়েছিলেন। স্বর্গে বিষ্ণু ও লক্ষ্মীরূপে তাঁদের পাপ করার কথাই ওঠে না। মন্দোদরী রাবণের মৃত্যুর পর বিলাপ করছেন, ‘স্বামিন, কর্মকর্তাকে যথাকালে কৃতকর্মের ফলভোগ করতেই হয়, এতে কোনও সন্দেহ নেই। পুণ্যকৃৎ শুভফল পায়, পাপী অশুভ ফল।’(৬:১১১:২৫,২৬) দুরাত্মা রাবণ তার পাপের প্রতিফল পেল, সেটা বোঝা যায় কিন্তু দেবতারা পূর্বজন্মের পাপের ফলে এত দীর্ঘ ও গভীর দুঃখ পাচ্ছেন এ কথা মানা শক্ত। অথচ সমস্ত রামায়ণে কোথাও বলা হয়নি বালীকে ও শম্বুককে অন্যায় ভাবে বধ করার ফলে রামের এ দুঃখভোগ, অথবা নিরতিশয় নিষ্ঠুর ও গর্হিত ভাবে সীতাকে প্রত্যাখ্যান ও পরিত্যাগের ফলে তাঁর এ কষ্ট; এমনকী, এগুলি যে অন্যায় কাজ তা-ও কোথাও বলা হয়নি। তা হলে হয়তো রামের দুঃখভোগের ব্যাখ্যা পাওয়া যেত। কিন্তু সীতা? এই পবিত্র পতিগতপ্রাণা নারীর দুঃখভোগের কী হেতু থাকতে পারে? এক বার শুধু অন্যায় ভাবে লক্ষ্মণকে তিরস্কার করেছিলেন— যেটা তাঁর তৎকালীন মানসিক অবস্থায় খুব অস্বাভাবিক ছিল না। এ ছাড়া তিনি তো আর কখনওই কোনও অন্যায় করেননি, অথচ কী নিষ্করুণ তাঁর দুঃখভোগ, রামের দুঃখের বহুগুণ বেশি তাঁকে ভোগ করতে হয়েছিল। এ দুঃখ কোনও মতেই তাঁর পূর্বকর্মের ফল বলে মানা যায় না।
শম্বুকের বধে দেবতারা প্রীত হয়েছিলেন, সীতা অগ্নিপ্রবেশ করবার সময়েও তাঁরা এলেন সীতার নিরাপরাধত্ব প্রমাণ করতে, কিন্তু রামকে একটি বারও বললেন না যে, নিষ্পাপ বধুকে ত্যাগ করতে চাওয়াই মহাপাপ। মনে হতে পারে, রাম-অবতারে তিনি এই যে সব নীতিবিগর্হিত কাজ করলেন তার দণ্ড জন্মান্তরে পাবেন; কিন্তু মহাকাব্যের শেষে রাম সোজা স্বর্গে গিয়ে বিষ্ণু হয়ে বসলেন মহা ধূমধামে ও দেবতাদের স্বাগতধ্বনির মধ্যে। কাজেই রাম-জন্মে কৃত বেশ কিছু অন্যায়ের কোনও মূল্য দিতে হল না তাঁকে।
ধার্মিক উত্তানপাদের মৃত্যু যখন আসন্ন, ‘তখন তাঁর অন্ত-কে মনে হল যেন সে মৃত্যুর ওপর পা দিয়ে দাঁড়িয়ে ঘর বেয়ে উঠছে… তিনি তপস্যা করতে লাগলেন, বেদপাঠ করলেন শতলক্ষ বছর ধরে, হৃষীকেশের উপাসনা করলেন এবং শেষে দুর্ধর্ষ, প্রায়-অজেয় মৃত্যুকে জয় করলেন।’ (ভাগবত পু. ৪:১২:৩০; ১২:৮:১১) এখন মৃত্যুকে এমন ভাবে দেখানো হয়েছে, যেন সৎকার্য ও কোনও পরিত্রাতা দেবতার প্রতি ভক্তি দিয়ে তবে তাকে জয় করা যায়। কিন্তু সাধারণ মর্ত্য মানুষের পক্ষে মৃত্যু অমোঘ, অজেয়। ‘ব্রহ্মা, বিষ্ণু ও শিবের মতো দেবতাদেরও মৃত্যু ভক্ষণ করেছে, কাজেই হীনতর জীব সম্বন্ধে আর কী বলা যায়?’ (দেবীভাগবত পু. ১০:১৩:৫১)
বৌদ্ধ ধর্মে মৃত্যুর প্রতিরূপ কাম ও মার-কে কখনও কখনও মৃত্যুর সঙ্গে অভিন্ন বলে বর্ণনা করা হয়েছে। মার সম্বন্ধে ফুসমান বলেন, ‘প্রাচীন ভারতীয় ধর্মের নতুন একটি সমস্যা হল, হিন্দুকুশের কাফিররা যারা মারের ওপরে দেবত্ব আরোপ করে। তাদের অবশ্য এর পরের প্রশ্নের সম্মুখীন হতে হয়: মার যদি গৌণ একটি দেবতা হন… বৌদ্ধ শাস্ত্র প্রবক্তারা কেমন করে মার-কে ইন্দ্রের ওপরে স্থান দেন? এর উত্তর, আমার মতে স্পষ্ট: এই সব উপকথা সে যুগে রচিত, যখন মার-কে দেবরাজ বলে ভাবা হত।’ (জুর্নাল আসিয়াতিক, ১৯৭৭, ১ ও ২, পৃ. ৫২) অতএব কিছু লোকের মধ্যে কোনও কোনও এক যুগে মৃত্যু বা মার’ই শ্রেষ্ঠ দেবতা ছিলেন। এ কথা আরও স্পষ্ট ভাবে প্রতীয়মান হয় যখন দেখি মৃত্যুর কাছে জীবন মার খাচ্ছে। এ ছাড়াও মনে রাখতে হবে পৃথিবীতে সর্বকালে সর্বদেশে মানুষ কেমন মরিয়া হয়ে মৃত্যুর ওপরে একহাত নিতে চেয়েছে, এবং ব্যর্থ হয়েছে। পৃথিবীর প্রথম মহাকাব্য গিলগামেশ-এ প্রয়াসটি সুন্দর ভাবে চিত্রিত হয়েছে। ‘মানুষকে সৃষ্টি করার সময়ে দেবতারা তাদের ভাগ্যে নিরূপণ করলেন মৃত্যুকে, নিজেদের মুঠোয় শক্ত করে রাখলেন জীবনকে।’ (ব্লীকার, ১৯৬৩, পৃ. ১৩৮) গিলগামেশ আদি পূর্ব-পুরুষ উতনাপিশতিম-এর কাছে গেলেন অমৃতের সন্ধানে, সেই পূর্বপুরুষের কাছে পৌঁছবার পথে বিস্তর বাধা অতিক্রম করলেন কিন্তু তিনি গিলগামেশ কে এ সন্ধান থেকে নিরস্ত করার চেষ্টা করলেন। গিলগামেশ কিন্তু নিজের লক্ষ্যে ও প্রার্থনায় দৃঢ় হয়ে রইলেন। অবশেষে প্রার্থিত বস্তুটি লাভ করে ফিরে এলেন। পথে নদীতীরে ঘাসের ওপরে অমৃত রেখে স্নান করবার জন্যে নদীতে নামতেই জল থেকে একটি সাপ উঠে এসে সেটি গ্রাস করল এবং তৎক্ষণাৎ খোলস ছাড়ল। মনে পড়ে, ভগবদ্গীতায় জীর্ণ বাস ত্যাগ করা জন্মান্তরের উপমান; এর পশ্চাতে সাপের খোলস ছেড়ে নতুন পরমায়ুলাভের তথ্যটিই হয়তো সক্রিয়। যাই হোক, অত্যন্ত চতুর ভাবে উতনাপিশতিম নিজের অভীষ্ট সিদ্ধ করলেন, মানুষকে আশার ছলনায় প্রলুব্ধ করে অবশেষে বঞ্চনা করলেন। এবং অমৃতত্ব নিজের জন্যেই সংরক্ষণ করলেন।
মানুষের ভাগে তা হলে মৃত্যু। বৃহদারণ্যক উপনিষৎ বলে, মর্ত্য প্রজাপতি অমর দেবতাদের সৃষ্টি করেন। ‘যেহেতু স্বয়ং মৃত্যু হয়েও তিনি অমর দেবতাদের সৃষ্টি করেন, তাই সৃষ্টিই তাঁর চরম কৃতিত্ব।’ (১:৪:৬) এটি একটি আশ্চর্য শাস্ত্রবাক্য, যেখানে প্রজাপতিকে মর্ত্য বলা হয়েছে; কারণ বৈদিক সাহিত্যে যম ছাড়া আর কোনও দেবতাকে মর্ত্য বলেননি। (যদিও ইন্দ্র, অশ্বিনরা এবং হয়তো ঋভুদেরও অমর হওয়ার আগে মর্ত্য ইতিহাস একটা ছিল।) মানুষ এবং দেবতার এই পার্থক্য— মরণশীলতা ও অমরত্ব— এর ফল এ দুটো দল সম্পূর্ণ পৃথক জাতে চলে গেল; পরস্পর নির্ভরশীল, তবুও এই দারুণ বঞ্চনার জন্যে মানুষের একটা গোপন প্রতিবাদ রয়ে গেছে দেবতাদের সম্বন্ধে।
এই প্রতিবাদের একটা কারণ হল মানুষের ভাগ্য বিশেষত অদৃষ্টরূপে অনেকটাই দেবতাদের হাতে। দ্রৌপদী যুধিষ্ঠিরকে বলেন, ‘ঈশ্বর হলেন জাদুকর, মানুষ তার জাদুর পুতুল। নিজের সুখদুঃখ সম্বন্ধে মানুষ কিছু জানে না, (সেগুলি নিয়ন্ত্রিত করবার) কোনও ক্ষমতাও নেই তার।… ঈশ্বরের ক্রিয়াকলাপকে দেখতে হবে সেই রকম স্বার্থসিদ্ধির উদ্দেশ্য থেকে উত্থিত ক্রিয়া হিসাবে ঠিক যেমন মানুষের।… মানুষেরই মতো ঈশ্বরকে তাঁর কৃতকর্মের ফল তাড়া করে ফেরে, তাই তিনিও মানুষেরই মতো নৈতিক বিচারের অধীন।’ (মহাভারত ৩:৩১১:২১-৩৯; ভগবদ্গীতাতেও এই মর্মের কথা পাই; ২:১৮:৬১) এখানে দ্রৌপদীর মূল বক্তব্য যুক্তিনিষ্ঠ; মানুষ ও দেবতার মধ্যে খুব সামান্যই পার্থক্য; উদ্দেশ্য, কর্ম, কর্মফলের সুখদুঃখভোগ, প্রেরণা এ সবই উভয়ের ক্ষেত্রেই স্বার্থপ্রণোদিত। তবুও দেবতারা মানুষের ঊর্ধে, মানুষের ভাগ্যের নিয়ন্তা। ঈশ্বরবাদী ধর্মগুলিতে প্রাক-নিরূপণের নিষ্ঠুর তত্ত্বকে একটু কোমল করে আনা হল, অনিবার্য ঘটনাগুলি ঈশ্বরের ইচ্ছাধীন বলে নির্দেশ করে। (এনসাইক্লোপিডিয়া অব সোশাল সায়েন্সেস পৃ. ১৩৬) যদিও অধিকাংশ ধর্মেই ভাগ্য এবং ঈশ্বর বা দেবতাদের মধ্যে একটি আপাতবিরোধ আছে, তবু এ দুটি তত্ত্বই একত্রে সহাবস্থান করে থাকে। ফলে দৈবের সঙ্গে দেবতার সম্বন্ধ একটি গভীর রহস্যে আবৃত। মহাভারত বলে, ‘কর্মের— পাপ ও পুণ্য দুয়েরই— ফল, উত্থান ও পতন, দেবতাদের কাছেও রহস্যময়। (৩:৩২:৩৩) দ্বিতীয় পাশাখেলার আগে যুধিষ্ঠির দুর্নিবার ভাবে খেলায় আকৃষ্ট হয়ে বলছেন, ‘জীব ভাল মন্দ (ফল) ভোগ করে দৈবের নির্দেশনায়।’ (২:৬৭:৩) প্রায় এই ধরনের আর একটি উক্তি হল, ‘দেবতারা যাকে ধ্বংস করতে চান, তাকে বুদ্ধিভ্রষ্ট করেন, সে (সব কিছুই বিপ্রতীপ দেখে।’ (২:৭২:৮) ধৃতরাষ্ট্র নিজের দায়িত্ব অস্বীকার করার জন্যে ব্যাসকে বললেন, ‘দেব, আমি এই খেলায় আনন্দ পাই না, আমার মনে হয় নিয়তি আমাকে জোর করে (খেলায়) প্রবৃত্ত করেছিল।’ (৩:১০:১) অন্যত্র ব্যাস কর্ম সম্বন্ধে বলেন, ‘হয় ঈশ্বর কর্তা, নয় মানুষ। মানুষ কর্ম করে, ফল কিন্তু ঈশ্বরের কাছে যায়। পৃথিবীতে আপতিক ঘটনা ঘটে, অথবা ফলটি যে কর্মেরই, সে স্মৃতি তার থাকে। (মানুষ) ভাল মন্দ কর্ম করে ঈশ্বর দ্বারাই প্রণোদিত হয়ে।’ (১২:৩২:১১,১২)
সাবিত্রী সত্যবানের কাহিনি শুরু হয় পূর্বনিরূপণ থেকে; সত্যবানের পরমায়ু ফুরোবে এক বছরের মধ্যে, এবং তা-ই হতে চলেছিল; যম তাঁর প্রাণ নিতেই এসেছিলেন। তার পর বিপ্রতীপ ঘটনাপ্রবাহ শুরু হয়: সাবিত্রী তর্ক করে, মিনতি করে, অনুনয় ও স্তুতি করে, শাস্ত্রবাক্য উদ্ধৃত করে, শাস্ত্র অনুসন্ধিৎসুর ভূমিকায় অবতীর্ণ হয় এবং শেষ পর্যন্ত যমের কাছে এমন বর আদায় করে যা সত্যবানকে না বাঁচালে সফল হতে পারে না। যম, সত্যবানের নিয়তি, যখন সাবিত্রীর কথা রাখলেন তখন কিন্তু তার পূর্বনির্ধারিত ভাগ্য বিফল হল। কিন্তু এর সমাজতাত্ত্বিক দিক বাদ দিলেও এটি একটি বিরল ব্যতিক্রম।
কাজেই ঈশ্বর, দেবতা ও দৈবের মধ্যে একঠি অন্তর্নিহিত বিরোধ আছে: যম তাঁর নিয়তি-ভূমিকা— যে-নিয়তি পূর্বনির্ধারণ হিসাবে যথার্থ বিচার— তার থেকে সরে এসে বরতাদা দেবতা হলেন। বিরোধটা রয়ে গেল, এ উপাখ্যানের উপজীব্যে তাঁর উপস্থিতি নিয়ে। ঈশ্বরকে ভাগ্য নিয়ন্তার ভূমিকায় দেখে মানুষ ভাগ্য সম্বন্ধে আর এটা ভাবতে পারে না যে ভাগ্যের বিচারে (কোনও) নৈতিকতা আছে; যেমনটা সে যখন ভাগ্যকে দেখে এক নৈর্ব্যক্তিক যান্ত্রিক শক্তি হিসাবে।… যদি আমরা নিয়তিবাদের সেই ভূমিকায় বিশ্বাস করি যাতে মানুষের ভাগ্য নির্ব্যক্তিক নিয়তির দ্বারা নিয়ন্ত্রিত হয়, স্পষ্টতই অন্তত তত্ত্বগত ভাবে, নিয়তিবাদ ভাগ্যের নিয়ন্তা হিসাবে ঈশ্বর বিশ্বাসের সম্পূর্ণ বিরোধী হয়ে ওঠে।’ (রিংগার্ন, ১৯৫৫, পৃ. ১২৪) যথার্থ নিয়তিবাদে ঈশ্বরের কোনও স্থানই নেই, উভয়ের মধ্যে দার্শনিক বিরোধ আছে। সবই, সম্পূর্ণ ভাবে সব কিছুকেই— প্রকৃতি, সমাজ, কর্ম, মানুষের চিন্তা (এ সব কিছুকেই) কোনও ঈশ্বরের কর্তৃত্ব ও দায়িত্বের অধীনে এনে ফেলা হয়েছে।’ (দুহূের্জের, ১৯৮৭, পৃ. ১১৩)
কিন্তু যদি ঈশ্বরকে বিশ্বের ও মানুষের জীবনের তাবৎ অসঙ্গতির সমাধানের জন্যে উপস্থাপিত করতে হয়, তা হলে আমাদের সামনে সম্পূর্ণ ভিন্ন এক চিত্র আসে। এর শ্রেষ্ঠ নিদর্শন চতুর্থ এজরা (৩:২০), যার ভাষ্যে এডওয়ার্ড স্টোন লিখেছেন, ‘… প্রাথমিক ভাবে জগতের অবস্থা সম্পর্কে দায়িত্ব ঈশ্বরে আরোপ করবার চেষ্টা (হয়)… কারণ, ঈশ্বর শুধু পাপ করবার অনুকূল দুর্বলতা দিয়েই মানুষকে সৃষ্টি করেননি, (বরং) এ ভাবে সৃষ্টি করবার পর তিনি মনুষ্যজাতি ও ইজরায়েলকে পাপের জন্যে শাস্তি দিতে গেলেন… ঈশ্বরের ন্যায়বিচারের বিরুদ্ধে এ একটা প্রত্যাহ্বান… ঈশ্বরের দয়ালু কাজকর্মের বিবৃতির দায় ঈশ্বরেই ফিরে যায়, তাঁর নিজের ন্যায়-বিচারের কাঠগড়ায় বিচারিত হওয়ার জন্যে তাঁকে হাজির হতে হয়। উৎপত্তিস্থলের এই পরিবর্তন… লেখকের ধর্ম সম্বন্ধে দুঃসাহসের পরিচায়ক… শেষ পর্যন্ত তিনি বিশ্ববিধানে পূর্বনিয়ন্ত্রণের ভূমিকা স্বীকার করে নেন।’ (ব্লক, বার্দা ও ম্যাসফিল্ড ১৯৮৮, পৃ. ১৩৩, ৩৪) কারণ এ বিশ্বাস তখন সমাজে ওতপ্রোত ভাবে বিদ্যমান ছিল এবং সমাজ শাস্ত্রে তারই সমৰ্থন খুঁজত।
প্রাচীন গ্রিসে ভাগ্য ও দুর্ভাগ্যের নানা দেবতা ছিল। আমরা দেখেছি, কী ভাবে ঈশ্বর বা দেবতার সঙ্গে মানুষের ভাগ্যনিয়ন্তার ভূমিকা নিয়েই নিয়তির বিরোধ। কিন্তু যে কোনও যথার্থ ও যুক্তিসঙ্গত কার্যকারণের সঙ্গেই নিয়তিবাদের আত্যন্তিক বিরোধ। পূর্বগত কারণ থেকে অনিবার্য ভাবে পরের কার্য আসে, এ-তত্ত্ব এত স্বয়ংসম্পূর্ণ ও পরিচ্ছন্ন যে এর মধ্যে নিয়তির অনুপ্রবেশের কোনও অবকাশই নেই; অথচ কার্যকারণবাদে প্রতিষ্ঠিত কর্মবাদ ও নিয়তিবাদ যুগ যুগ ধরে প্রায় সব দেশেই সহাবস্থান করছে। গ্রিক ভাগ্যদেবী ‘তুখে’ সর্বদাই সক্রিয়, কিন্তু যে সব ঘটনার অন্য কোনও কারণ দেখা যায় না, সেখানেই তার স্পষ্ট প্ৰকাশ। আদ্রাস্টাইয়া বস্তুজগতের ঊর্ধে, এমনকী দেবতাদেরও ঊর্ধে নীতিগুলি স্থাপন করেন। ‘হাইমারমেনে’ সেই নীতিগুলির স্থাপয়িত্রী, যেগুলির ওপরে এই বস্তুজগৎ প্রতিষ্ঠিত। তিনটি ভাগ্যদেবী জেউসের সচিব, এঁদের কাজ (জেউসের) বিধানের দলিল ও হুকুমনামা সংরক্ষণ করা। (সৌভাগ্যদেবী) হঠাৎ হঠাৎ ভাগ্যদেবীর কাজের মধ্যে ধুমকেতুর মতো উদয় হন, আকস্মিক অদৃষ্টপূর্ব ব্যত্যয় ঘটান। পূর্বানুমেয় ঘটনাতে সন্তুষ্ট না হয়ে তিনি ভবিষ্যতের অনুমেয় কার্যকারণ সম্বন্ধে ওপরেও কিছু নিয়ন্ত্রণের দাবি রাখেন। এবং— এর দ্বারা যথাযথ শাস্তি পুরস্কারের নিয়ন্ত্রী ‘নেমেসিস’ এর সঙ্গে একাত্ম হয়ে যান। এপিকিউরিয়ান মতবাদে ঘটনা কার্যকারণ সম্বন্ধে যুক্ত নয়, হয় দৈবের ফলে ঘটে, নয় অনির্দেশ্য স্বাধীন ইচ্ছার প্রভাবে।’ (ডিকশনারি অব আইডিয়াস, দ্বিতীয় খণ্ড, পৃ. ২২৮-২৯)
লক্ষণীয় যে, অধিকাংশ ভাগ্যবাচক দেবদেবী জেউসের অধীনেই কাজ করেন; কিন্তু জেউসকে কখনও ভাগ্যের চূড়ান্ত বিধায়ক বলে উপস্থাপিত করা হয়নি, ‘এমনকী মহাবিশ্বের বা মানবজীবনে ন্যায়ের প্রতিভূরূপেও দেখানো হয়নি। নিয়তি তাই সেই সব দেব-দেবীর অধিকারের আশ্রয়, যাঁরা বস্তুত প্রায় স্বাধীন ভাবেই কাজ করেন, তাঁদের নিজেদের ন্যায়বুদ্ধির ওপরে নির্ভর করে, যেহেতু তাঁদের বিচার এবং সে-বিচারের যুক্তিগত সামর্থ্য মর্ত্য মানুষের কাছে কদাচ ব্যাখ্যা করা হয় না, দেবদেবীর ভূমিকা তাই মানুষের কাছে গাঢ়, দুর্ভেদ্য তমসাচ্ছন্ন প্রতীয়মান হয়। এ লক্ষণটি সার্বত্রিক এবং সেই সব দেবকল্পেই বিদ্যমান যেখানে দেবদেবী ও নিয়তি সহাবস্থান করে।
যদি গ্রিক সভ্যতার পরবর্তী একটি যুগের দিকে তাকাই, তা হলে অর্ফিক স্তোত্রগুলিতে মানুষের ভাগ্যের সঙ্গে সম্পৃক্ত কিছু দেবদেবীর নিদর্শন পাই। ধনরাজ, পাতালের অধিপতি প্লুটোর উদ্দেশ্যে বলেন, ‘দৃশ্য ও অদৃশ্য কর্মের পুরস্কারদাতা একমাত্র তুমিই।’ (স্তোত্র ১৮, পঙক্তি ১৬) হেরাক্লেসের উদ্দেশ্যে বলেন, ‘দুর্ভাগ্যকে বিষাক্ত তীর দিয়ে দূরে সরিয়ে দাও।’ (১২ পঙক্তি ১৬) ভাগ্যের প্রচলিত দেবী ময়রাদের বলেন মানুষকে সেখানে নিয়ে যেতে যেখানে পৃথিবীকে ধারণ করে যে রথ, তার অনুসরণ করে ন্যায়বিচার; আশা ও দুশ্চিন্তার ওপারে। (৫৯, পৃ. ৮,৯) অন্য এক ভাগ্যদেবী নেমেসিসের বিষয়ে শুনি, ‘মানুষের ন্যায়বিচার তোমার মধ্যেই।’ (৬১, পৃ. ৯) অপর ভাগ্যদেবী ডিকে’র উদ্দেশে বলা হচ্ছে, ‘দুর্নামের মাধ্যমে সব কিছু ঘটে, যার বিচার মানুষের পক্ষে দুঃসাধ্য, (কারণ) তারা অসাধু পরামর্শই চায়, তুমিই একমাত্র যে অসাধুদের জন্য ন্যায়বিচার করবার জন্যে এগিয়ে আসো। হে অবিচারের শত্রু, দয়া করে যেন সাধুদের পুরস্কার দিও।’ (৬২, পৃ. ৬-৯) এনোমোস নামের নিয়তিদেবীকে বলা হচ্ছে, ‘কারোর প্রতিই অমঙ্গলবাসনা নেই, হে ন্যায়নিষ্ঠ (দেবী), দুর্বৃত্তদের ওপরে হানো দারুণ অমঙ্গল।’ (৬৪, পৃ. ১০,১১) প্রতিশোধপরায়ণ ন্যায়ের অধিষ্ঠাত্রী দেবী এনরয়েসদের বিষয়ে শুনি, ‘যাঁরা সর্বদাই মানুষের অসংখ্য জাতির প্রতি সুবিচারের দৃষ্টিতে তাকান: যাঁরা চিরন্তন বিচারকারিণী। ভাগ্যদেবীরা, নাগবেণী, বহুরূপিণী।’ (৬৯, পৃ. ১০-১৩) প্রায় সমান ভূমিকার দেবীরা হলেন এউমিনিডেস ‘যাঁরা দুষ্কৃতিকারীদের জীবন লক্ষ করেন, অসাধুদের দণ্ড দেন…’ (৭০, পৃ. ৪,৫) মেইলিনো-র বিষয়ে বলা আছে তিনি ‘বিভীষিকার কল্পনা দিয়ে মানুষকে উন্মুক্ত করে’ তোলেন, (বিভীষিকাময়) আকৃতির রূপ প্রকাশ করেন অদ্ভুত কল্পনায়। কখনও প্রকাশ্য, কখনও ছায়াচ্ছন্ন; মসীলিপ্ত রাত্রের নৈশ এই (দেবী)-র ক্রুর আক্রমণ।’ (৬১, পৃ. ৬-৯) সুপরিচিত নিয়তিদেবী ‘তুখে’র সম্বন্ধে শুনি, ‘কাউকে তুমি সমৃদ্ধিমান ঐশ্বর্য্যের ভাণ্ডার দাও, আবার অন্য কাউকে (দাও) দৈন্য, যাতে (তার) অন্তরাত্মায় জমে ওঠে ক্রোধ।’ (৭২, পৃ. ৭,৮)
কতকটা প্রাচীন হল হোমারের নামে প্রচলিত স্তোত্রগুলি, যাতে দেব কল্পনা-বিধৃত এই সব দেবদেবীদের চরিত্র প্রকাশ পেয়েছে। কাল্লিডিকে ডিমিটারকে বলছেন, ‘জননি, দেবতারা মর্তে আমাদের যা (যে ভাগ্য) পাঠান তা-ই বাধ্য হয়ে সহ্য করতে হয়, যদিও তাতে বেদনা বোধ করি, কেননা তাঁরা আমাদের চেয়ে বহুগুণে শক্তিমান।’ (২ পৃ. ১৪৭-৪৮) পীথীয় এপোলোর উদ্দেশে নিবেদিত তৃতীয় স্তোত্রটিতে আছে, ‘এখন এই যে আমরা জাহাজে এখানে এসেছি, একেবারেই স্বেচ্ছায় নয়— অন্য পথে এবং অন্য দিক দিয়ে- খুশি হয়েই ফিরে যেতাম। কিন্তু এক অমর দেবতা (আমাদের) ইচ্ছার বিরুদ্ধে আমাদের এখানে এনেছেন। (৩ পৃ. ৪৭০-৭৪) চতুর্থ স্তোত্রে হের্মেসকে আহ্বান করা হচ্ছে, সেখানে এপোলো বলেছেন, মানুষের ব্যাপারে, আমি ক্ষতি করব, কারও-বা উপকার করব। যে-কেউ পাখির ডাক বা ওড়ার ধ্রুব চিহ্ন দেখে আসবে, সে আমার বাণীর দ্বারার উপকৃত হবে এবং আমি তাকে প্রতারণা করব না। কিন্তু যে যেমন-তেমন পাখির ডাকে বিশ্বাস করে আমার ভবিষ্যৎবাণীর ক্ষমতাকে আমার ইচ্ছার বিরুদ্ধে আহ্বান করে এবং অমর দেবতাদের চেয়ে বেশি বুঝতে চাইবে, আমি ঘোষণা করছি, তার যাত্রা নিষ্ফল হবে।’(৪ পৃ. ৫৪১-৪৫) অর্ধমানব-অর্ধছাগ দেবতা পানকে বলা হচ্ছে ‘সৌভাগ্যদাতা দেবতা’। (১৯ পৃ. ৪০) বিশ্বজনীন ধরিত্রীকে বলা হচ্ছে, ‘তোমারই সাধ্য আছে মর্ত্য মানুষকে জীবন দেওয়ার ও তা কেড়ে নেওয়ার।’ (৩০ পৃ. ৭-৯) এবং পরিশেষে দিয়সকুরয়কে (গ্রিসের অশ্বিনৌ) বলা হচ্ছে, ‘যাঁরা পৃথিবীতে মানুষের পরিত্রাতা আর দ্রুতগামী তরণীও, (তাঁরা) যখন নিষ্ঠুর সমুদ্রের ওপরে ঝোড়ো বাতাস তছনছ করতে থাকে। (তখনও)।’ (৩৩ পৃ. ৫-৭)
এই উদ্ধৃতিগুলিতে দেখি যে মানুষ সুবিচারের জন্যে এই সব দেবতাদের ওপরে নির্ভরশীল, আর প্রায়ই এঁদের দৈবের সঙ্গে একাত্ম করে ভাবে। অর্থাৎ ভাগ্য বা যে অদৃশ্য শক্তি মানুষের প্রতি বিচার করে তার নিয়ন্তা দেবতারা। এতে দেবতাদের দেবসুলভ মহিমা আছে, মানুষের প্রতি দয়া, অনুগ্রহ প্রায়ই নেই, বরং কতকটা ঔদাসীন্যই আছে। এ তত্ত্বের অসঙ্গতি মানুষকে বিচলিত করেনি। তথাপি কোনও আধুনিক লেখক যিনি গ্রিক মহাকাব্যে ও নাটকে দেবতাদের ভূমিকা সম্বন্ধে ব্যাপক দৃষ্টিভঙ্গি নিয়ে দেখেন তাঁর কাছে চিত্রটি অনেকটা অন্য রকম। কোনও সময়েই মানুষ দেবতাদের কাছে খেলনা ছাড়া অন্য কিছু ছিল না। ‘হেকাটে’ ও কাল্লিওপে’ মানুষ সম্বন্ধে আগ্রহী। ‘প্রথমজন সদ্যোজাত শিশুকে রক্ষা করেন, কিন্তু এ ছাড়া তাঁর প্রসাদ নেহাৎ খেয়ালখুশি মতো যোদ্ধা ও প্রতিদ্বন্দ্বীদের মধ্যে বিতরণ করেন… দ্বিতীয়জন বুদ্ধিমান রাজন্যদের বাগ্মিতা দান করেন যাতে তাঁদের রাজনৈতিক সুবিধা হয়। কিছু লোক অবশ্যই দেবতাদের কাছ থেকে প্রসাদ পান যার দ্বারা বিত্ত ও বুদ্ধিমত্তার বৈষম্যের ব্যাখ্যা পাওয়া যায়। সাধারণ ভাবে মানুষের ভাগ্য কিন্তু এই পক্ষপাতী হস্তক্ষেপের দ্বারা উন্নতিলাভ করে না।’ (গীস ১৯৭১, পৃ. ১৩৩) হেসিয়ডের থিয়গনিতেও এ কথা প্রতিপন্ন হয়: ‘(জেউস) তাঁর অন্তরে মর্ত্যমানুষের চিন্তা করেছিলেন যা একই ভাবে সফল হওয়ার কথা। (পৃ. ১১৯)
আমাদের খুব স্পষ্ট করে যা চোখে পড়ে তা হল মানুষ ও দেবতার মধ্যে শুধু ঔদাসীন্য এবং শত্রুতাই নয়, কেমন যেন একটা প্রতিদ্বন্দ্বিতাও আছে। দেবতারা শুধু যে খেয়ালখুশি মতো আচরণ করেন তা-ই নয়, বরং মানুষের প্রতি শত্রুভাবাপন্ন ভাবেই করেন। এবং যে ব্যাপারটি বিভীষিকা ও আতঙ্ক উৎপাদন করে তা হল এই যে, এই শত্রুতার পিছনে মানুষের কোনও আপাত দুরাচারিতা বা ত্রুটি নাই। এ যেন সত্যিই নিষ্কারণ বিদ্বেষ, অতএব নিষ্প্রতীকার্য এবং সে কারণে আরও বেশি ভয়াবহ। এবং এ সমস্ত লক্ষণই সংলগ্ন হয়ে যায় নিয়তিতে— এই অকারণ বিদ্বেষ, এই যথেচ্ছচারিতা, মানুষের আচরণ দেবতাদের দেওয়া সৌভাগ্য বা দুর্ভাগ্য। ধীরে ধীরে কিন্তু সুনিশ্চিত ভাবে একটি অনচ্ছ— এবং সেহেতু আরও বেশি ভীতিপ্রদ— মূর্তির আবির্ভাব ঘটছে, যার ইচ্ছাই আইন এবং যার ইচ্ছা নীতির ধার ধারে না। মানুষের স্বার্থ বা সুবিচারের প্রত্যাশা সম্বন্ধে দেবতারা সম্পূর্ণ উদাসীন। সারা পৃথিবীতেই দেবতাদের এই ঔদাসীন্য মানুষকে ধাঁধায় ফেলেছে। দুষ্কৃতিকারীর শাস্তি হয় না, জিক জিমন সদাচারী, কিন্তু পুরস্কৃত হন না; অতএব ভাগ্য আর যাই হোক সুবিচারক নয়। এই অসঙ্গতির ব্যাখ্যা দিতে গিয়ে ভারতীয় ব্রাহ্মণ্যশাস্ত্র কর্মবাদের পরিপাটি ছকটি উদ্ভাবন করেছে। কর্ম ও কর্মফলের যে অসঙ্গতির ব্যাখ্যা এ জীবনে মেলে না তাকে সুকৌশলে অতীতে এবং ভবিষ্যতে ঠেলে দেওয়া হয়েছে। দুষ্কর্মকারীর বাড়বাড়ন্ত হচ্ছে? –ও পূর্বজন্মে ধর্মাচরণ করত, কিংবা পরজন্মে ঠিকই শাস্তি পাবে। ধার্মিক নিগৃহীত হচ্ছে? —পূর্বজন্মের পাপকর্মের ফল পাচ্ছে, অথবা আগামী জন্মে ধর্মাচরণের ফল ঠিকই পাবে। যেহেতু এ দুটি জন্মের কোনওটাই মানুষের জ্ঞানগোচর নয়, তাই কর্মে নিয়তির চরিত্রের মৌলিক লক্ষণটি আরোপিত হচ্ছে: অজ্ঞেয়তা এই লক্ষণ। দু’ হাজার বছরেরও বেশি পুরাণকার ও ধর্মশাস্ত্রকাররা সযত্ন প্রয়াসে একটি বিপুল কলেবর শাস্ত্র নির্মাণ করেছেন যার ভিত্তি হল নিয়তি, বর্তমান জীবনের এ-পারে ও ও-পারের জীবনে যার অবস্থিতি; অতএব সে দুয়ে, দুরনুমেয়। দেবতাদের বিদ্বেষ গ্রিক পুরাণে প্রত্যক্ষ বিরোধিতা। ব্রাহ্মণ্য ধর্ম সরাসরি এই ব্যাপারটার সম্মুখীন হয়নি, কৌশলে তাকে এড়িয়ে গেছে বা ঘুরিয়ে নিয়ে ইষ্টসিদ্ধি করেছে। দেবতার মাৎসর্যের স্থান নিয়েছে পূর্বজন্মকৃত কর্ম; এতে সাপও মরল না লাঠিও ভাঙল না। দেবতায় বিশ্বাস অচল রইল এবং দুর্ভাগ্যের আপাত ব্যাখ্যাও মিলল।
ইসলামে সত্যি বলতে নিয়তিবাদ নেই। থাকা সম্ভবও নয়, শাস্ত্রের সঙ্গে সঙ্গতি থাকবে না বলে। বরং সর্বশক্তিমান ঈশ্বরের পূর্বনির্ধারণে বিশ্বাস আছে। ‘…প্রাক্-ইসলাম আরব ও প্রাচীন টিউটনদের একটা প্রবণতা ছিল ভাববাচ্য সম্বন্ধে, যাতে পূর্বনির্ধারিত ভাগ্য বোঝায়।’ (রিংগার্ন, ১৯৬৭, পৃ. ১০) মহম্মদ যে বহু দেববাদী, পরস্পর-যুযুৎসু, বিচ্ছিন্ন গোষ্ঠীগুলিকে একত্র করবার একটা উপায় হিসাবেও একেশ্বরবাদের প্রবর্তন করেন, তা সুবিদিত। কিন্তু এই সব গোষ্ঠী তাদের প্রাক্-ইসলাম গোষ্ঠীগুলির বিশ্বাস সঙ্গে এনেছিল। যখনই কোনও দুর্ঘটনা ঘটত, করুণাময় পিতৃকল্প ঈশ্বরকে দোষ দেওয়ার চেয়ে তারা আপন ভাগ্যকেই দোষ দিত। ইসলামিক ফেটালিজম গ্রন্থে রিংগার্ন বলেন, ‘হয়তো এ কাব্যের একান্ত ইহনিষ্ঠার ফলেই, ঈশ্বরের চেয়ে নিয়তিই অনেক বেশি স্পষ্ট ভাবে প্রতীয়মান… এর একটা চরিত্রধর্ম হল প্রায় সব ভাগ্যবাচক ক্রিয়াপদই কোরানে সম্পূর্ণ অনুপস্থিত, সেখানে আল্লাই সুখদুঃখের নিয়ন্তা। ঈশ্বর মানুষের কর্মগুলি সৃষ্টি করেন কিন্তু মানুষ সেগুলি ‘অর্জন করে’ নিজস্ব করে নেয় ও সেগুলির জন্যে নিজ দায়ী হয়।’(১৯৬৭, পৃ. ৫৩, ৫৫) লক্ষণীয় যে, কর্মবাচ্যের ও ভাববাচ্যের ক্রিয়াপদগুলি যে প্রাক্-ইসলাম আরব সাহিত্যে সুপ্রচুর, স্ক্যান্ডিনেভীয় সাহিত্যেও সেগুলির প্রাধান্য দেখা যায়। উভয় সাহিত্যেই মানুষ যত না কর্মের কর্তা তার চেয়ে বেশি তাকে ঘিরে ঘটনা ঘটে, মানুষ যেন নিষ্ক্রিয় ঘটনাভোগী, সক্রিয় জীবনযোদ্ধা নয়। ধর্মীয় যে সূক্ষ্ম দর্শনে আল্লাহ যে কর্ম নির্দিষ্ট করে রেখেছেন মানুষ তা নিজে অর্জন করবে— এ তত্ত্ব কতকটা গোলমেলে, দর্শনে বা নীতিতেএক সমর্থন করা চলে না। এ যেন পরস্পরবিরোধী দুই তত্ত্ব— স্বাধীন ইচ্ছা ও পূর্বনিরূপণকে সংহতি দেওয়ার চেষ্টা, যা যুগে যুগে পৃথিবীর বহু দেশের বহু দার্শনিক করে এসেছেন। এ বদ্ধ গলি থেকে বেরোবার একটি উপায় হল রহস্যবাদ। রিংগার্নও এর উল্লেখ করেছেন। রহস্যবাদীর ক্ষেত্রে একান্ত নির্ভরশীল ঔদাসীন্য বা পক্ষাঘাতের নিঃসাড় মনোভাব সৃষ্ট হয় না। পূর্বনিরূপণ তাকে মুক্তি দেয়। নিয়তিবাদের এ এক ব্যাখ্যা, যার মূল কথা হল মানুষের সম্পূর্ণ নির্ভরশীলতা— কোনও নির্ব্যক্তিক শক্তি বা বিশ্বজাগতিক নিয়মের কাছে নয়, সর্বশক্তিমান ঈশ্বরের কাছে।’(১৯১৭, পৃ. ৬২) ব্যাখ্যা যেখানে স্বতোবিরোধী, সেখানে রহস্যবাদ মানুষকে বোঝায় যে, এক অদৃশ্য রহস্যজগতে এই স্বতোবিরোধ নেই, সে জগৎ দৈনন্দিন সহজবুদ্ধির অগম্য, তাকে জানে তৃতীয়-নেত্রবান মানুষ।
এড্ডা সাহিত্যে নিয়তিবাদ সম্বন্ধে নয়মান বলেন, এখানে নিয়তিবাদ প্রয়োজনীয় এক ব্যাপার, এতে (১) ‘যা ঘটবার তা-ই ঘটে, (২) সর্বাতিগ কোনও এক ইচ্ছা নেই যে এ ভাবেই হোক। প্রথমটি প্রাগৈতিহাসিক মানুষের, এবং ‘স্থানীর’ নামের দেবতাদের সঙ্গে তার যোগ আছে এবং দ্বিতীয়টি শিক্ষিততর ও রাজনৈতিক ভাবে সংগঠিত মানুষের, এবং এর যোগ ‘ঈসীর’ নামে দেবতাদের সঙ্গে।’ (গীসেন, ১৯৫৫, পৃ. ১৭০) এই ঈসীররা ভারতের দেবকল্পনার কাছাকাছি, আর হ্বানীররা দুয়ে এবং নিয়তিবাচক দেবতাদের কাছাকাছি, সাধারণ ভাবে ঈসীরদের শত্রুপক্ষ। অতএব কিছু দেবকল্পে বিধাতা বা ঈশ্বরই মানুষকে শুভ অশুভ অভিজ্ঞতা দেন, অন্য কয়েকটিতে নিয়তির ভূমিকায় সুনির্দিষ্ট কিছু দেবতাই তা করেন। কিন্তু দু’ধরনের দেবকল্পেই একটি ভূমিকা পরস্পরের সঙ্গে মিশে গেছে; দৈব ও দেবতাকে পৃথক করা সেখানে দুঃসাধ্য। এর একটি কারণ হল, মানুষের অভিজ্ঞতা। যে-দেবতা সৌভাগ্য দেন, ভক্তিভরে তার উপাসনা করা সত্ত্বেও কত বার মানুষের সব আশা ভরসা ধুলিসাৎ হয়ে গেছে। কাজেই মানুষ তখন বাধ্য হয়ে এই সিদ্ধান্তে পৌঁছেছে যে, দেবতাদের ওপারে কোনও এক দুয়ে শক্তি আছে; তাকেই সে বলেছে নিয়তি।
প্রাচীন মিসরীয়রা বিশ্বাস করত যে, ‘মৃত্যুর পরে ভাগ্যের ও দৈবের দেবী’ (মাত), মানুষটির চরিত্র সম্বন্ধে সাক্ষ্য দেয় এবং ‘থথ’ সাক্ষ্যের দলিল রাখে। সেই রায় দেবতারা গ্রহণ করেন এবং মানুষটি ও তার আত্মা পাতালে অসিরিস-লোকে পৌঁছয়।’ (ডেডি, ১৯৮২ পৃ. ১১১) এখানে বিচারক ও শান্তি পুরস্কারদাতার মধ্যে একটি স্পষ্ট বিভেদ আছে, দুটির অধিষ্ঠাতা দুই ভিন্ন দেবতা।
প্রাচীন বাবিলনে নিয়তির বিষয়ে পড়ি, ‘প্রাচীনতম যুগে ভক্তের পক্ষে নগরদেবতাই অবিতর্কিত ভাগ্যবিধাতা ছিলেন, কিন্তু বহু নগরের সমন্বয়ে গড়ে ওঠা নগর-মণ্ডলের আবির্ভাবের সঙ্গে সঙ্গেই স্বভাবতই তাঁর স্থান নিলেন দেবরাজ।… হেলেনিস্টিক যুগের আগে, বাবিলনে দেবতাদের ব্যক্তিগত বৈশিষ্ট্য থেকে নিয়তিকে কখনওই পৃথক করা হয়নি। কিন্তু যখন করা হল, তখনও একান্ত, আত্যন্তিক পরিস্থিতিতে একে কিছু পরিবর্তন-সহ পৃথক করা হল।’ (এনসাইক্লোপিডিয়া অব রিলিজ্যন অ্যান্ড এথিক্স; ‘ফেট’)
চিনারা প্রাচীনতম যুগ থেকেই দৈবে এবং দেবে বিশ্বাস করত; এ দুটিকে তাদের কল্পনায় পরস্পর থেকে পৃথক করা যেত না। প্রাচীন চিনা ঐতিহ্য বিবরণে ও সাহিত্যে ‘ইচ্ছা’ রূপে ঈশ্বরে বা দেবগণে বিশ্বাস ছিল, তেমনই বিশ্বাস ছিল দৈবেও; এ দুইয়ের অন্তর্নিহিত বিরোধ নিয়ে তারা কখনওই মাথা ঘামাত না। কিছু কল্যাণপ্রসূত ঘটনা তারা মঙ্গলময় দেবতায় আরোপ করত আর মন্দ ঘটনা বা দুর্ভাগ্যের জন্য দোষারোপ করত মন্ত আত্মা ও দৈবকে। এই শেষ দুটি পরস্পর-পরিবর্তন-সহ বলে ধরা হত। ফলে সৌভাগ্য ও দুর্ভাগ্যের নিয়ন্তা চিনাদের কল্পনায় পৃথক ছিল— দেবশক্তি ও দৈবশক্তি।
পৃথিবীর প্রাচীনতম সভ্যতাগুলির অন্যতম সুমেরীয়, অন্য অনেক প্রাচীন জাতের মতোই এরাও বহু-দেববাদী ছিল, ‘অনেক দেবতা ছিলেন যাঁদের প্রধান কাজই ছিল নৈতিক শৃঙ্খলা বজায় রাখা… দুর্ভাগ্যক্রমে যদিও প্রধান দেবতাগুলি নীতিপরায়ণ এবং আচরণে ধর্মনিষ্ঠ মনে হত তবুও এ কথা সত্য যে, সুমেরীয়দের জীবন দর্শনের নিরিখে এঁরাই সভ্যতা প্রতিষ্ঠার কালে মন্দ ও মিথ্যাকে স্থান দিয়েছিলেন, নিষ্ঠুরতা ও অত্যাচারকেও— সংক্ষেপে… মানুষের আচরণে সমস্ত দুর্নীতির ও অনৈতিকতার। …দেবতারা ঠিক মানুষ রাজার মতো, এবং সন্দেহ নেই, এদের অনেক গুরুত্বপূর্ণ ব্যাপারে নজর দিতে হত।’ (ক্রামার, ১৯৯৬, পৃ. ১২৪-২৬) প্রাচীন দেবমণ্ডলীতে দেবতাদের বীরত্বের কাজ করতে হত, বিদেশিদের জয় করতে হত, ভক্তদের সাহায্য করতে হত। কাজেই তাঁদের পক্ষে নৈতিক বা সত্যাশ্রয়ী জীবনযাপন করা সম্ভব ছিল না। তাঁদের স্খলন ও বিচ্যুতি অনেক এবং বহু প্রকারের। এরই সঙ্গে মানিয়ে যায় ন্যায়বিধানের ব্যাপারে তাঁদের খামখেয়ালি স্বভাব। দেবকল্পগুলিতে যেহেতু তাঁদের নিজেদের ব্যবহারই ত্রুটিপূর্ণ এবং অননুমেয়, মানুষও তাদের কাছে যথার্থ ন্যায়বিচার আশা করত না। যদৃচ্ছাচারী শক্তিমান রাজার আচরণ যা জীবনে তাদের প্রত্যক্ষগোচর ছিল তাই তারা আরোপ করত দেবতায়। দেখতে পাচ্ছি, নিয়তিবাদ প্রাচীন মধ্যপ্রাচ্যে বেশ সুপ্রতিষ্ঠিত ছিল, এর বিকাশ ঘটে খ্রিস্টপূর্ব তৃতীয় এবং দ্বিতীয় সহস্রাব্দের মধ্যে। কোথাও কোথাও এর আগেই নগরায়ণ ঘটে, সেখানে খ্রিস্টপূর্ব পঞ্চম-চতুর্থ সহস্রাব্দেই নিয়তিবাদ দেখা দেয়। এ সভ্যতাগুলির মধ্যে একটি সাধারণ লক্ষণ হল, এগুলি নাগরিক সভ্যতা, যেখানে সমাজে শ্রেণিবিভাগ স্পষ্ট প্রতীয়মান। স্থল এবং জলপথের বাণিজ্য মুষ্টিমেয় কয়েকজনের হাতেই ছিল; এরা কৃষি ও শিল্পের বহির্বাণিজ্যে ব্যাপৃত থাকত এবং দেশের মধ্যে কৃষিজাত এবং শিল্পজাত বস্তুর উৎপাদনের ব্যবস্থাপনা করত। তাদের অধীনে সরাসরি বা গৌণ ভাবে কাজ করত প্রাথমিক উৎপাদকরা, যারা শুধুমাত্র পেটভাতায় খাটত। এ সব সমাজে, বিশেষত যেখানে সম্পন্ন শ্রেণিই নগরবাসী ছিল, সেখানে শ্রেণিবিভাগ খুব তীক্ষ্ণ ছিল। শিল্পশ্রমিকরা  কখনও নগরের মধ্যে, কখনও বা ঠিক তার বাইরেই বাস করত, আর সংখ্যাগরিষ্ঠ সাধারণ মানুষ থাকত আদিম ধরনের গ্রামে। গরিব চাষির গোষ্ঠীগত সংহতিতে, তাদের এক ধরনের নিরাপত্তা ছিল, কিন্তু তা আগেই ভেঙেছে, নয়তো ভাঙবার মুখে। নাগরিক মানুষকে নিরাপত্তা দিত নগরকেন্দ্রিক পত্তনের সৈন্যরা। এই জন্যে জীবনযাত্রার মানে, ঐশ্বর্য ও প্রাচুর্যে, উভয়ের মধ্যে বড় রকমের একটা ব্যবধান ছিল। এমন জায়গা, যেখানে ধনের ও জীবনের সুখোপকরণের বণ্টন অসম, সেখানে নিয়তিবাদ যে প্রতিষ্ঠা পাবে এতে বিস্ময়ের কিছু নেই। অন্য দিকে সমুদ্রে ঝড়, শস্যক্ষেত্রে কীট-পঙ্গপাল, অনাবৃষ্টি, বন্যা, সংক্রামক ব্যাধির প্রকোপগুলিতে ধনিক শ্রেণিও কখনও কখনও বিপর্যস্ত হত, যদিও প্রায়ই গৌণ ভাবে ও অপেক্ষাকৃত নগণ্য পরিমাণে। এই জন্যে নিয়তিবাদের প্রথম প্রবক্তা ধনিক শ্রেণির পুরোহিত সম্প্রদায়, কিন্তু বিশ্বাসটা তারা বিভিন্ন মাত্রায় ছড়িয়ে দিয়েছিল জনতার সর্বশ্রেণির মধ্যে। শেষ বিচারে মধ্যপ্রাচ্যে, মিশর ও চিনে নিয়তিবাদ প্রাথমিক নগরায়ণের সমকালীন।
একটি জাতক কাহিনিতে আছে ‘তেত্রিশ-লোক থেকে একটি নিষ্পাপ প্রাণী একটি পদ্মের মধ্যে পড়ে একটি শিশুকন্যার রূপ ধারণ করে বাড়তে থাকে।’ (৩৪, আসঙ্ক) আর একটি কাহিনিতে শুনি ‘সিরি (শ্রী, লক্ষ্মী) আসেন এবং তাঁর (দেহ) থেকে একটি স্বর্ণাভ দ্যুতি নির্গত হয়; তিনি বলেন নৈতিক ভাবে নির্দোষ ও ধার্মিক লোকদের প্রতি তাঁর পক্ষপাত আছে।’ (৩৮২ সিরি কালকন্নি) কিন্তু বাস্তবে দেবতারা সচ্চরিত্র মানুষের প্রতি প্রসাদ বিতরণ করেন না; বহুবার অত্যন্ত দুরাচার ব্যক্তিও দেবলোকে পৌঁছয় এবং বুদ্ধ বা কোনও বোধিসত্ত্ব বা পচ্চেকবুদ্ধের প্রতি যৎসামান্য কোনও ভক্তির চিহ্ন দেখিয়ে অত্যন্ত উন্নত লোকে স্থান পায়। সারা জাতকে বারবার আর একটি ব্যাপারে দেবতাদের প্রতিক্রিয়া দেখা যায়: যখনই কোনও মানুষ কৃচ্ছ্র সাধনে, দানে, আত্মত্যাগে কিংবা কোনও অসামান্য পুণ্যে অত্যন্ত আধ্যাত্মিক উন্নতি লাভ করে, স্বর্গে সক্ক’র (ইন্দ্রের) সিংহাসন তপ্ত হয় এবং তিনি নেমে এসে সেই পুণ্যবানকে পরীক্ষা করেন ও পরে সাহায্য করেন এবং পুরস্কার দেন। প্রায়ই অবশ্য অসাধারণ উন্নতমানের নৈতিকতা দেখলে সক্ক ঈর্ষান্বিত হন। অবশ্য অধিকাংশ সময়েই এমন ক্ষেত্রে তিনি পুণ্যবানকে পুরস্কৃত করেন।
অতএব প্রায় সব দেবকল্পেই দেবতারা নৈতিক ভাবে নিষ্কলুষ নন, তাঁদের চরিত্রও আদর্শ নয়। তাঁরা মানুষের জীবনে হস্তক্ষেপ করেন এবং কখনও ন্যায়বিচার করেন, কখনও বা যথেচ্ছ ভাবে অবিচার করেন। বিশেষ দেবতারূপে এই তাঁদের ভূমিকা, কিন্তু কোনও কোনও কাহিনিতে তাঁরা নিয়তির বিভিন্ন নাম ও পরিচয় বহন করেন এবং নিয়তির স্বেচ্ছাচারী আজ্ঞাবহ রূপে পাপাচার হয়েও সুবিচারের প্রতীক রূপে প্রতীয়মান হন।
শুধু যে কর্মবাদ ও নিয়তির মধ্যেই বিরোধ আছে তা-ই নয়, দেবগণ ও নিয়তির মধ্যে, কার্যকারণ-পরম্পরা ও নিয়তির মধ্যেও বিরোধ আছে। কার্যকারণবাদকে যদি বিশ্বজগতের ও প্রকৃতির একটা তত্ত্ব হিসাবে দেখা হয়, তা হলে তা অমোঘ ও অপরবির্তনীয় হয়ে ওঠে ও নিয়তির জন্যে কোনও অবকাশ রাখে না। লঙ হেলেনিস্টিক দেবকল্পের বিষয়ে বলেছেন, যে সব লক্ষণ প্রকৃতির উপরে আরোপিত ছিল কাহিনিগুলি প্রাঙ্-নিরূপণ তত্ত্বের প্রতি অনুগত থাকে সেইগুলির দ্বারাই। সর্বব্যাপী প্রাণশক্তি বাক্ হিসেবেই প্রকৃতি ও বুদ্ধির সাহায্যে সব কিছু নিয়ন্ত্রণ করে। যদি কিছু ঘটনা নিষ্কারণ হয় অথবা প্রকৃতির শক্তির বাইরে পড়ে, তা হলে পৃথিবীটাকে প্রাকৃতিক আইন দিয়ে পুরো ব্যাখ্যা করা যাবে না… দৈব বিধান বা স্টোইকরা (কৃচ্ছ্রসাধকরা) প্রাণপণে যা মানতে চেয়েছেন, তার একটি প্রাক্-শর্ত হল ঈশ্বরের সেই ক্ষমতা, যার দ্বারা শুভ ঘটনা ঘটানো যায়।’ (১৯৮৬, পৃ. ১৬৪)
বৈদিক যাগযজ্ঞ থেকে জন্মান্তর ও কর্ম এবং তাদের আবশ্যিক সহচারী নিয়তিবাদের ধারণা আসার মধ্যে দিয়ে কর্ম ও কর্মফলের ওপরে বিশেষ এক ঝোঁক পড়ে। মাদাম বিয়ার্দো লেখেন, ‘এক কথায়, মূল্যবোধের বিভাজনটাই পালটে গেছে, মূল্যগুলি নয়; ফলের মধ্যে যদি না-ও হয় তবুও সামাজিক তত্ত্বে তাদের রূপ অপরিবর্তনীয় থেকে গেছে।’ (এগজিস্তে, ২ক সংখ্যা পৃ. ৯)
যখন প্রকৃতি ও কার্যকারণবাদকে এক সঙ্গে ক্রিয়াশীল দুটি পরস্পর-নির্ভর শক্তি হিসাবে একত্রে নেওয়া যায়, তখন ‘কারণ’ হল ‘কার্যের আবশ্যিক, প্রাগুপস্থিত পূর্ববর্তী বস্তু। কিন্তু বাস্তবে বারে বারে এ তত্ত্বেও ব্যতিক্রম ঘটেছে। ‘এটাও… লক্ষ করা বিশেষ প্রয়োজন যে, কার্যকারণবাদের প্রাভাব ও পশ্চাদভাবের মধ্যে কোনও আবশ্যিক সম্পর্ক সম্বন্ধে চার্বাক চিকিৎসাশাস্ত্রের তালিকাগুলি বিশেষ আপত্তি তোলে। তারা নির্দেশ করে যে, এ দুইয়ের মধ্যে বস্তুগত বা যুক্তিগত কোনও সম্পর্ক নেই। এ শুধু চিন্তা প্রণালীর একটা কল্পনিষ্ঠ অভ্যাসমাত্র।’ (বালাস্লেভ, ১৯৮৩, পৃ. ২০) প্রাকৃতিক ঘটনার ব্যাখ্যার ব্যাপারে কার্যকারণবাদ গ্রহণীয় কোনও তত্ত্ব নয়। কারণ, দেখা গেছে এ তত্ত্ব ভ্রান্তিপূর্ণ— অতএব নির্ভরযোগ্য নয়। কার্যকারণবাদ দিয়ে প্রকৃতির গতিবিধি সর্বদাই অব্যতিক্রমী ভাবে ব্যাখ্যা করা যায় না। তাই নিয়তিবাদের জন্য খানিকটা জমি ছেড়ে দেওয়া হয়, যা স্বতই অজ্ঞাত এবং অজ্ঞেয় ব্যাপার বলে, প্রকৃতিতে বা কার্যকারণবাদে যার কোনও ব্যাখ্যা নেই তারও ব্যাখ্যা করে দেয়। মানুষের জগতেও কর্ম ও কর্মফলের মধ্যে বিস্তর ফারাক দেখা যায়। রবার্ট অলটার তাঁর সেক্রেড হিস্ট্রি অব প্রোজ ফিকশন লেখায় বলছেন, ‘…দেবতার প্রতিশ্রুতি ও তার ব্যর্থতা, তাঁর দৈব নির্দেশনা ও মানুষের স্বাধীন ইচ্ছা, মানুষের নিয়ম-ব্যতিক্রমী স্বভাব পরিকল্পনা ও অব্যবস্থা— ঈশ্বর ও স্বাধীনতা এ দুইয়ের মধ্যে দ্বিগুণ দ্বন্দ্ববাদী (বিরোধ)…।’ (ফ্রিডম্যান সম্পাদিত ২২ খণ্ড, পৃ. ১৪) প্রত্যাশিত ও বাস্তবের মধ্যে ফারাকটা টের পেতে কয়েক শতাব্দী, এমনকী কয়েক সহস্রাব্দও লেগেছিল। প্রথম যুগের ব্রাহ্মণগুলি এবং যে মুণ্ডক উপনিষদে যজ্ঞীয় ধর্মকে ‘অদৃঢ় নৌকা’ বলা হয়েছে এ দুইয়ের মধ্যে তিন-চার শতাব্দীর ব্যবধান। যজ্ঞের দ্বারা লভ্য বস্তু যখন পাওয়া যেত না, তখনকার ব্যর্থতাবোধ ক্রমেই স্পষ্ট ও তীক্ষ্ণ হয়ে উঠেছিল। কিন্তু বোধ হয় আরও বড় আধ্যাত্মিক সংকট হল মানুষ যখন দেখে যে, প্রকৃতি খেয়াল খুশি মতো চলে, সেখানে কোনও অমোঘ নীতি প্রকৃতিকে নিয়ন্ত্রণ করে না, মানুষের আচরণের শাস্তি ও পুরস্কার আসে কোনও খেয়ালি নীতিতে। এ আশাভঙ্গ অনেক গভীরতর, এবং অনেক স্থায়ী ভাবে মনকে প্রভাবিত করে।
এ অভিজ্ঞতা থেকে একটি স্বাভাবিক যুক্তিগত সিদ্ধান্ত হল, নিজের ভাগ্যরচনায় মানুষের নিজের দায়িত্ব কতটা তা নিয়ে প্রশ্ন ওঠে। মৎস্য পুরাণে একটি প্রাসঙ্গিক কথা আছে: ‘নিয়তির পরিমাপ করা যায় না, কাজেই সমস্ত কর্ম পৌরুষের ওপর নির্ভর করে। মানুষের নিজের ভাগ্যকে বলা হয় পূর্বজন্মে অর্জিত কর্মের ফল। তাই পণ্ডিতেরা বলেন পুরুষকারই বেশি গুরুত্বপূর্ণ। যারা ধর্মানুষ্ঠানে নিরত থাকে এবং আরও ঊর্ধে ওঠার চেষ্টা করে, তাদের বিরুদ্ধে নিয়তি পুরুষকারের দ্বারা খণ্ডিত হতে পারে। যাদের পুরুষকার একেবারেই অনুপস্থিত, তারাই নিয়তিকে বিশ্বাস করে। নিয়তি, মানুষের নিজের কর্ম এবং কর্মের ফল, প্রাক্তন, বর্তমান ও ভবিষ্যৎ— এই তিনে মিলে মানুষের কর্মফল সৃষ্টি করে।’ (২২১:১১২) জোরোস্টার কিন্তু ‘বিশ্বাস করতেন… মানুষের নিজের কর্ম সম্বন্ধে একটি অলঙ্ঘনীয় দায়িত্ব আছে।’ (হুইটরো, ১৯৮৮, পৃ. ৩৪) পুরুষকার প্রাধান্য পায় বলে এ বিশ্বাসে নিয়তিবাদ তত্ত্বগত ভাবে অনেকটাই খণ্ডিত হয়।
মানুষের নৈতিক দায়িত্ব এবং তার স্বতন্ত্র ইচ্ছার পরিধি এ দুইয়ের সম্পর্কে একটি মৌলিক প্রশ্ন মানুষকে বহু সহস্রাব্দ ধরে ভাবিয়েছে। ‘…নৈতিক অপরাধ ও নিন্দাহতা এবং দায়িত্ব স্বভাবতই গোলমেলে, …তা হলে এ ভাবেই আমরা এগুলিকে দেখতে পাই, যদি পূর্বনির্ধারণের সত্যতা বা মিথ্যাত্ব সম্বন্ধে ভাবি, যথার্থ শাস্তি এবং নৈতিক দোষারোপ মানে নৈতিক অপরাধ, অপরাধের প্রাক্শর্ত স্বাধীনতা এবং স্বাধীনতার অর্থনৈতিক পূর্বনিরূপণের মিথ্যাত্ব।’(সঙ্গস্ট্রসন, ১৯৩৭, পৃ. ১,২) স্বাধীন ইচ্ছা ও পূর্বনিরূপণ বা নিয়তি এই দুইয়ের পরস্পর বিরোধ পণ্ডিতদের কাছে বহু যুগ ধরেই পরিষ্কার। সম্ভবত এ দুটির মাত্রার ওপরে নির্ভর করে এই সংমিশ্রতার অস্পষ্টতা। অনবরুদ্ধ স্বাধীন ইচ্ছা-কল্পনাকে আঘাত করে বাস্তবের অনাশঙ্কিত, আকস্মিক, আপতিক ঘটনা এবং প্রাকৃতিক, রাজনৈতিক, সামাজিক ও এমনকী পারিবারিক বিপর্যয়ও। তেমনই মানুষ যখন কোনও কিছু ইচ্ছা করে, তা সাধন করে এবং পরে এ কাজের শুভ বা অশুভ ফল ভোগ করে তখন সে অনবরুদ্ধ নিয়তিবাদকে খণ্ডন করে। এখানে উল্লেখ করা উচিত যে আজীবিক বা ক্যালহ্বিন এর মতো একান্ত নিয়তি বা পূর্বনিরূপণের সমর্থক প্রস্থানও আছে; কিন্তু এমন কোনও প্রস্থান নেই যা মানুষের স্বাধীন ইচ্ছার পূর্ণ স্বাতন্ত্র্যে বিশ্বাস করে। বহু রকমের আপতিক বা আকস্মিক দুর্ঘটনার দ্বারা এ বোধ প্রতিহত হয়।
যদি পরিপূর্ণ পূর্বনিরূপণই নিয়তিবাদ হয়, তা হলে সম্পূর্ণ নিয়তিবাদী চিন্তা ধর্মে বা দর্শনে কখনও ঐকান্তিক হয়ে ওঠেনি। সীমাবদ্ধ পূর্বনির্ধারণের পরিসরে নিয়তি ও স্বাধীন ইচ্ছার বিরোধ অনেক কম তীক্ষ্ণরূপে প্রতিভাত হয়। এ দুইয়ের আপেক্ষিকতার আলোচনা সর্বশেষ অধ্যায়ে।
‘পূবনিরূপণের সঙ্গে স্বাধীন ইচ্ছার সংহতিতে কোনও সমস্যাই নেই… হবস এই সমন্বয়বাদের আবিষ্কর্তা, কিন্তু তিনি… স্বাধীন ইচ্ছার সত্যকে অস্বীকার করেন।’ (রাফায়েল, ১৯৮১, পৃ. ৯৭) ক্রিয়া যদি বাধ্যতামূলক হয়, রুচি অনুসারে নির্বাচনের— অতএব নৈতিক দায়িত্বেরও কোনও অবকাশই না থাকে তবেই পূর্বনিরূপণের সঙ্গে স্বাধীন ইচ্ছার সংগতি করা যেতে পারে। কিন্তু যেহেতু এই ক্রিয়ার পিছনে কোনও নৈতিক নির্বাচন থাকে না তাই স্বাধীন ইচ্ছারও কোনও অবকাশ থাকে না।
জৈন ভগবতীসুক্ত’র দ্বিতীয় সুত্তের ব্যাপারে ‘চুর্ণী’ বলে, ‘মানুষ তার কর্মফলেই দুঃখ পায়, যে কর্ম বাসনাপ্রণোদিত। এই হল নিকৃষ্টতম অপরাধ, বাসনা।’ কিন্তু বাসনা থাকা সত্ত্বেও কর্মে যে বাসনা প্ররোচিত করে তাকে যে এড়িয়েও যাওয়া যায়, সেখানে বিকল্প বা নৈতিক নির্বাচনের অবকাশ আছে। কিন্তু এক বার যখন মানুষ বাসনার কাছে আত্মসমর্পণ করে মন্দ কাজ করে তখন সে নরকে পতিত হয়— এই ভাবেই ওই চূর্ণীর ব্যাখ্যা চলে। কাজেই ইচ্ছার স্বাতন্ত্র্য প্রতিহত হয় না।
কাজের ক্ষেত্রে নিয়তিকে যা বাধা দেয় তা হল স্বাধীন ইচ্ছার দ্বারা প্রবর্তিত পুরুষকার। আর এইখানে দীর্ঘকালের একটি অন্তর্নিহিত বিরোধ থেকে যায়। নিনিয়ান স্মার্ট বলেন, ‘এটা প্রণিধান করার বিষয় যে, যখন ভারতীয় দার্শনিকরা স্বাধীন ইচ্ছা সম্বন্ধে আলোচনা করেন (এবং সে আলোচনা নামে মাত্রই)— তখন যে প্রসঙ্গ উঠে আসে, তা হয় কর্মসংক্রান্ত অথবা মানুষের ওপরে ঈশ্বরের নিয়ন্ত্রণ সম্পর্কে। মানুষের সমস্ত কর্মই পূর্বকারণের কার্য, এই মত প্রায় অনিবার্য ভাবেই স্বনিয়ন্ত্রিত কর্মের প্রসঙ্গে ব্যাখ্যাত হয়। এই স্বাধীন ইচ্ছার প্রসঙ্গে একটি প্রশ্ন জাগে: বর্তমান বা ভবিষ্যৎ কর্মের দ্বারা কর্মের যে কার্যকারণ-সূত্র সৃষ্টি হয়েছে তার পরিবর্তন করা কি সম্ভব? এর মোটামুটি সাধারণ ভাবে স্বীকৃত উত্তর— হ্যাঁ, কারণ, আমরা ভাল কাজ করতে পারি যাতে আমাদের ভবিষ্যৎ আরও অনুকূল হয়। এবং তার চেয়েও বড় কথা, নানা ভাবে সঞ্চিত কর্মকে ও তার ফলকে নির্মূল করতে পারে।’ (১৯৬৭, পৃ. ১৬৪) এখানে গ্রন্থকার যে সব প্রশ্নের সম্মুখীন হননি, তা হল (১) পুনর্জন্ম প্রমাণ করা যায় কিনা, (২) এক জন্মের ওপারেও ব্যক্তিসত্তা প্রসারিত হতে পারে কিনা, (৩) পাপ ও পুণ্য কর্ম জন্মান্তরে বস্তুসত্তার মতো উত্তীর্ণ হতে পারে কিনা, এবং পরিশেষে (৪) পাপ ও পুণ্যের চেতনা, যার থেকে কর্ম উৎপন্ন হয় এবং এর ফলে যা ওই সব কর্মের অবিচ্ছেদ্য লক্ষণে পরিণত হয় তা-ও জন্মান্তরে সংক্রামিত হতে পারে কিনা। বৌদ্ধ এবং ব্রাহ্মণ শাস্ত্রই এ বিষয়ে একমত যে পুর্ণ্যকর্মের ফল হল উচ্চবর্ণের ধনী পরিবারে সুস্থ পুরুষ হয়ে জন্মলাভ করা। অনেক ক্ষেত্রেই তেমন পুরুষ নীচমনা, স্বার্থপর, প্রবঞ্চক ও ভ্রষ্টচরিত্র হয়; তখন স্বভাবতই প্রশ্ন ওঠে, যে-পুণ্যবান ব্যক্তি পূর্বজন্মের সৎকর্মের সুফল ভোগ করছেন, তিনি এ জন্মে পূর্বজন্মের বিপরীতধর্মী চরিত্র কেমন করে পেলেন? পুনর্জন্মের পথে কোথাও কি পূর্বের সৎ চরিত্রটি ফেলে এসেছেন? এ ছাড়া, পূর্বে যে চারটি প্রশ্ন উত্থাপন করা হয়েছে তার কোনও প্রমাণিত সদুত্তর নেই। আছে শুধু অনুমান, যাকে পদে পদে মারাত্মক দার্শনিক অসঙ্গতি তাড়া করে ফিরছে।
ডিকশনারি অব দ্য হিস্ট্রি অব আইডিয়াজ গ্রিক ও রোমান চিন্তাধারা সম্বন্ধে বলে, ‘লটারির মতো দান ফেলে ঠিক হয়, যে-আত্মারা তাদের স্বাধীন ইচ্ছা প্রয়োগ করে, তাদের সামনে উপস্থাপিত কয়েকটি জীবনের ছক থেকে পছন্দসই (জীবন) বেছে নেবে। আত্মার দিক থেকে ব্যক্তিনিষ্ঠ দৃষ্টিতে দেখলে এই অনির্দেশ্যতা ভাগ্য হয়ে দাঁড়ায়। কিন্তু সেই স্বাধীন নির্বাচনও আবার ব্যক্তিগত ভাগ্যের দ্বারা সীমিত… ভাগ্য যখন কারণের সঙ্গে যুক্ত হয় তখন তা ‘চিত্ত’ হয়ে যায়। এই কারণ যতক্ষণ থাকে তা আপতিক ঘটনাও হতে পারে… দুটি প্রশ্ন থাকে (১) অযোগ্যকে সৌভাগ্য দান করা দেবতার পক্ষে কোন যুক্তিতে সম্ভব? এবং (২) যোগ্যকে কেন দুর্ভাগ্য প্রেরণ করা হয়?… স্টোইকরা মনে করেন কার্যকারণ-পরম্পরা সম্পর্কে সম্যক জ্ঞানের অভাবই নিয়তি। সে যাই হোক, নিয়তির সংজ্ঞা দেওয়া হয়েছে এই যে, তা মানুষের বোধবুদ্ধির কাছে অগম্য, কারণ, এর নিজস্ব বাস্তব সত্তা থাকতে পারে না।’
অগাস্টিনের বক্তব্যে (দে সিঙ্গিতাতে দেই ৫ম খণ্ড ১১শ অধ্যায়) ‘বিধাতা সব কিছুই নিয়ন্ত্রণ করেন, কারণ যে-ঈশ্বর সব কিছুরই জন্য ব্যবস্থা করেন, তিনি বিধানের পরিসর থেকে বা জ্যোতিষ্কদের নিরূপণ থেকে বেরিয়ে ঈশ্বর-ইচ্ছার বাইরে কোনও কিছু থাকার অনুজ্ঞা কখনওই দেবেন না।’ সেন্ট টমাস আকুইনাস বলেন, ‘নির্হেতুক ঘটনা যেহেতু মানুষের (নৈতিক) নির্বাচনের সঙ্গে যুক্ত, (সেই জন্যে) মানুষিক নির্বাচন কার্যকারণ-পরম্পরার মধ্যে যে ভাবে প্রবেশ করে সেটা তাৎপর্যপূর্ণ: (১) ইচ্ছা এবং নির্বাচন অব্যবহিত ভাবে ঈশ্বর প্রেরণ করেন, কারও মধ্যস্থতা ছাড়াই এবং (২) মানুষের জ্ঞান ঈশ্বর নিরূপণ করেন, দেবদূতদের সাহায্যে।’
ফ্রি উইল ফর প্রিডেস্টিনেশন গ্রন্থে বার্নার্ড বেরোফস্কি বলেন, ‘নির্বাচন তখনই স্বাধীন যখন, স্বাধীন বিচারবুদ্ধি-প্রণোদিত হয়ে উদ্ভুত হয়… কোনও কর্ম স্বাধীন বলে বিবেচিত হয় যখন সেটির পশ্চাতে সক্রিয় থাকে মানুষের যুক্তি অথবা বুদ্ধি। এই স্বাধীনতাই নৈতিকতার মর্মবস্তু।’ (দ্বিতীয় খণ্ড, পৃ. ২২৭-২২৯, ২২৯, ৪০) এ মত দার্শনিক কান্টের। ডিকশনেয়ার দ্য তেওলজি কাতলিসিজম বলে, ‘পূর্বনিরূপণের তত্ত্ব পুরোপুরি সাবত্রক।’ কোনও কোনও দর্শনপ্রস্থান আপত্তি করে বলেছে, ‘যদি পূর্বনিরূপণের তত্ত্ব অভ্রান্ত হয়, তা হলে আমার সম্বন্ধে পূর্বনিরূপণ হয় আছে কিংবা নেই। যদি থাকে তা হলে যাই করি না কেন আমার নরকবাস অবধারিত।’(‘ফ্রি উইল’, পৃ. ৩০০) এখানে সমস্যাটি খুব স্পষ্ট ভাবে উপস্থাপিত হয়েছে; যুক্তিতে এর সমাধান নেই। পূর্বনিরূপণের ক্ষেত্রে মানুষের সদাচরণের কোনও প্রাসঙ্গিকতাই নেই, আছে শুধু ঈশ্বরের বিশেষ করুণা। যা দিয়ে তিনি ক্ষমা করতে পারেন, এবং তা নির্ভর করে তাঁর খুশির ওপরে। কাজেই মানুষ নিষ্ক্রিয় কৃপাপাত্রে পরিণত হয়।
মিশরে নিয়তি সংশ্লিষ্ট ছিল জন্ম এবং/বা পুনর্জন্মের ওপরে। পুত্র জন্মালে দেবী হাথোর তার চারদিকে তার ভাগ্য বুনে দেন। এখানেও ভাগ্য তাঁদের বিশেষ ক্ষমতা দেখানোর জন্যে দেবতাদের একটা সুযোগ দেয়। ভাগ্য যে কোনও প্রকারেই হোক জন্মের সঙ্গে গ্রন্থিবদ্ধ— দেবতারা তাঁদের উপহার হিসাবে মানুষকে পুত্রসন্তান পাঠান এবং তার পরে হাথোর এসে তার ভাগ্য নিরূপণ করেন। ‘মিসরীয়রা জানত, মানুষের জীবনে অপ্রত্যাশিত সুখ বা দুঃখ এসে থাকে; এ জন্যে তারা জন্মক্ষণের (জ্যোতিষিক গণনার) ওপরে খুব গুরুত্ব দিত।’ (নূমেন দ্বিতীয় সংখ্যা গ্রন্থনা ১,২ পৃ. ১১৫, ১১৮, ১২৮; ‘মিশরীয় ধর্মে নিয়তি’) ভাল, মন্দ সব অভিজ্ঞতার জন্যে নিয়তিকে দায়ী করাটা প্রাচীন সভ্যতাগুলির চিন্তায় ওতপ্রোত ভাবে বিদ্যমান ছিল, অন্তত প্রাথমিক নগরায়ণের যুগ থেকে। এর দ্বারা যুগে যুগে ধর্মবিশ্বাস ভিন্ন ভিন্ন ভাবে রঞ্জিত হয়েছিল।
প্রাচীন মধ্যপ্রাচ্য সম্বন্ধে পড়ি ‘আশির বিশেষজ্ঞদের মতে সাধারণত ‘শিমতু’র অনুবাদ ‘ভাগ্য’ বা নিয়তি; এ অনুবাদটি ত্রুটিযুক্ত ও ভ্রান্তি ঘটায়… খুব সাধারণ ভাবে বললে ‘শিমতু’ হল দেবতা, রাজা অথবা অন্য কেউ, যে বিশিষ্ট উদ্দেশ্য কাজ করে, যার শক্তি আছে কাজ করবার বা বিধান দেওয়ার, তেমন কারও থেকে উৎপন্ন স্বভাব বা মেজাজ।… প্রাচীন পারসিকে ‘মেলাম্বু’র অর্থ প্রায় ‘হ্বরেন’র কাছাকাছি, যার প্রচলতি আরবী প্রতিশব্দ হল ‘গদিয়া’– ভাগ্য।’ (ওপেনহাইম, ১৯৬৪, পৃ. ২০১, ২০৪, ২০৬) সুমেরীয় ভাষা ‘উসুতু’ হল নকশা বা ছক যা দেবতারা মানুষের জীবন সম্বন্ধে রচনা করেন। নিয়ন্তা হিসেবে ভাগ্য সম্বন্ধে ধারণা এসেছে পার্থিব কোনও শক্তিমান রাজা থেকেই, যাঁর ক্ষমতা আপাত ভাবে অপরিসীম, যিনি নিজের ইচ্ছাক্রমে পুরস্কার ও শাস্তি দিয়ে থাকেন। আইন তৈরি হওয়ার আগে রাজ্যগুলিতে রাজা এবং/বা রাজপুরোহিত কখনও কখনও ন্যায়বিচার করলেও, অনেক সময়েই নিজের অন্যায় খেয়ালখুশি চরিতার্থ করতেন প্রজাদের মধ্যে সন্ত্রাস ও সম্ভ্রম সৃষ্টি করবার জন্যে; প্রভুর মর্জি প্রকাশ পেত অদ্ভুত সময়ে, অদ্ভুত রকমে এবং কোনও রকম যুক্তিবুদ্ধির ধার না ধরেও। নিয়তির কল্পনার বীজ এই সব ক্ষমতায় আসীন যথেচ্ছচারী রাজাদের মধ্যেই নিহিত ছিল।
পাশ্চাত্য দার্শনিকদের আলোচনা থেকে কয়েকটি সাধারণ তথ্য দেখা দেয়: (১) ঈশ্বর সর্বজীবে দয়াবান, (২) তিনি মানুষকে স্বাধীন ইচ্ছা ও সিদ্ধান্তের বিকল্প দিয়েছেন, (৩) একবার প্রাথমিক স্বাধীন সিদ্ধান্ত দেওয়ার পরে বাকিটা আপনা থেকেই ঘটে, (৪) স্বাধীনতা মানে ইচ্ছার নিজস্ব রীতিতে নির্বাচন এবং সেটা স্বতন্ত্র; কিন্তু ঈশ্বরের অস্তিত্বের সঙ্গে এ স্বাধীন ইচ্ছার কোনও সঙ্গতি সৃষ্টি করা যায় না। তা ছাড়া মানুষের বুদ্ধিবৃত্তিও সক্রিয় হয় স্বাধীন ইচ্ছার মধ্যে দিয়ে। কিন্তু এমন কোনও বিধাতাকে যদি স্বীকার করা যায় যিনি স্বতন্ত্র ভাবে কাজ করেন, তা হলে স্বাধীন মানবিক বুদ্ধিবৃত্তির ও ইচ্ছাশক্তির সামান্যই অবকাশ থাকে। এ ছাড়া নিয়তি এবং বিধাতাকে প্রায় সর্বত্রই খুব সুবিধাজনক ভাবে গুলিয়ে ফেলা হয়েছে। নিয়তি সম্ভবত দুর্ভাগ্যের সঙ্গে সম্পৃক্ত এবং বিধাতা সৌভাগ্যের সঙ্গে; কিন্তু শেষ পর্যন্ত বিচার করলে এটাও ধোপে টেকে না।
বড় জোর বলা যায়, এটা একটা সরল, কষ্টকর আকল্প রচনার প্রয়াস, যাতে পরস্পরবিরোধী তত্ত্বের স্থান হয়। আর তত্ত্বের দিকে একটা বিশুদ্ধ জগাখিচুড়ি, কারণ এতে এমন সব তত্ত্বের সংহতি সৃষ্টির চেষ্টা করা হয়েছে যেগুলোকে কোনও মতেই মেলানো যায় না। শুধু ঐতিহাসিক ভাবেই এ সমস্যাকে বোঝাবার চেষ্টা করা যেতে পারে। ধীরে ধীরে কিন্তু অপ্রতিহত ভাবেই মানুষের বুদ্ধি অভিজ্ঞাত কতকগুলি তথ্যের সম্মুখীন হতে বাধ্য হল: স্বাধীন ইচ্ছা, নিয়তি, ঈশ্বর, বিধাতা। সৌভাগ্যক্রমে সবচেয়ে জটিল তত্ত্ব— জন্মান্তরকে এর আওতার বাইরে রাখা হয়েছে। কিন্তু তবু, নিয়তি অন্ধ বা খামখেয়ালি, তার কাছে এটা প্রত্যাশা করা যায় না যে সে যুক্তিসঙ্গত ভাবে কাজ করবে। যদি এমন কোনও বিধাতাকে এই ছকে ঢুকিয়ে দেওয়া যায় যাঁর বিচার অন্তত যুক্তিসহ ও মনুষ্যজাতির প্রতি সদয়— তা হলে জল আর আগুনের সহাবস্থান আশা করার মতোই হবে। যেহেতু এটা যুক্তিবহির্ভূত ব্যাপার তাই ছকটিতে বিস্তর ফাঁক ও ফাঁকি। আর একটা অসঙ্গতি তাহলে দেখা যায়, সদয় কোনও বিধাতা নিয়তির সঙ্গে সহাবস্থান করতে পারে না। স্বাধীন ইচ্ছা কি নিয়তির সঙ্গে একত্র থাকতে পারে? এইটিই মূল প্রশ্ন। মস্করী গোসাল মনে করতেন যে, স্বাধীন ইচ্ছার কল্পনাটাই একটা লোকায়তিক স্থূল ভ্রান্তি। ‘স্বাধীন ইচ্ছার দৃষ্টিভঙ্গি… ব্যক্তির ওপরেই দায়িত্ববোধের দায় এনে দেয়, কারণ, এতে মনে করা হয় যে তার ইচ্ছার মধ্যে ললাটলিপি প্রতিরোধ করার এবং এমন কাজ করার ক্ষমতা আছে যা অপ্রীতিকর ঘটনাকে প্রতিহত করতে পারে। যদি তার ললাট-লেখনের জন্যে আশঙ্কাতীত দুঃখ আসে, তবুও তাকে দায়ী করা হয় কারণ সে (দুঃখ)টা তার পূর্ব জন্মে স্বেচ্ছাকৃত কর্মের ফল।’ (কেস্ ও ড্যানিয়েল, ১৯৮৩, পৃ. ৪১) যে ছকটিতে নিয়তির প্রাধান্য সেই ছকে অন্য কোনও কিছুকে ভরে দেওয়ার এই পরিহসিত ফল।
খুব কম করে বললেও দার্শনিক ভাবে পরস্পরবিরোধী দুটি তত্ত্বকে একত্র সন্নিবেশিত করার অপচেষ্টায় সততা নেই। যদি নিয়তিই বলীয়সী হয় তবে এ জন্মের, পূর্ব জন্মের ও আগামী জন্মের কর্ম, ভাল, মন্দ সবই নিয়তির অধীনে। এই অবস্থানের সঙ্গে মস্করী গোসালের প্রথম প্রতিপাদ্যটিতে পুরো সংহতি ছিল: মানুষের প্রয়াসের কোনও মূল্য নেই; ঘটনা ঘটে নির্হেতুক ভাবে, কিছু লাভ করবার জন্যে বা পূর্বনির্দিষ্ট কোনও কিছুকে ঠেকাবার জন্যে মানুষ কিছুই করতে পারে না, কারণ নিয়তি সবই নিয়ন্ত্রণ করে। গোসালের দ্বিতীয় প্রতিপাদ্যটি অনির্দিষ্ট আশাবাদ থেকে উত্থিত: মানুষের চরম পরিণতি হল, চুরাশি লক্ষ জন্মের পরে মানুষ আপনাআপনিই মুক্তিলাভ করে। এই আশাটি দুরাশার মতো এত ঝাপসা, এত সুদূর কালের ওপারে স্থাপিত যে এ জন্মে মানুষকে নৈতিক কোনও সিদ্ধান্তে প্রেরণা দিতে পারে না। আজীবিকবাদে জীবনে ও মরণে মানুষ নিয়তির হাতের ক্রীড়নক মাত্রই রয়ে গেল। খ্রিষ্টধর্মে, আমরা জানি, স্বাধীন ইচ্ছা ও পূর্বনিরূপণের আপেক্ষিক গুরুত্ব নিয়ে সংঘাত দীর্ঘকাল ধরে ধর্মচিন্তকদের ব্যাপৃত রেখেছিল; এখনও ক্যালহ্বিনের পূর্বনির্ধারণবাদে বিশ্বাস ওই সমাজে ইতস্তত ছড়িয়ে আছে। কিন্তু মোটের ওপর কিছুকাল ধর্মচিন্তকদের ভাবিয়ে সাধারণ মানুষকে অনিশ্চয়তার মধ্যে রেখে ওর গুরুত্ব ধীরে ধীরে কমে এসেছে। ‘প্রথম থেকেই দুটি ব্যাপারকে সম্পূর্ণ পৃথক করে বুঝতে হবে: (১) দিব্য পূর্বজ্ঞান যা জ্ঞানের জগতের বস্তু, ও (২) পূর্বনির্ধারণ যার অর্থ আরও অনেক বেশি। শেষেরটিতে ঈশ্বরকে স্রষ্টা ও সৃষ্টির পালনকর্তা হিসাবে দেখা হয়; তিনি (জগতের) প্রাথমিক চালিকাশক্তির নিয়ন্তা যাঁর অধীনে (মানুষের) স্বাধীন ইচ্ছা ও অন্যান্য দ্বিতীয় শক্তিগুলি চলে। ইচ্ছাকে তিনি এমন ভাবে চালনা করেন যে তার সমস্ত স্বাধীন সিদ্ধান্ত শেষ পর্যন্ত ঈশ্বরের প্রাথমিক ইচ্ছারই অধীনে কার্য হয়ে ওঠে। যে কোনও মানুষের জীবনে সাধারণ ভাবে এবং প্রত্যেকে ব্যক্তিজীবনের প্রত্যেক স্বতন্ত্র সিদ্ধান্ত সম্বন্ধেই এটি সত্য।’ (স্যাক্রামেন্টস মুন্ডি: অন এনসাইক্লোপিডিয়া অব থিওলজি, ১৯৬৯, ৫ খণ্ড, পৃ. ৮৮)
‘আদিম পাপটির ফলরূপে মনুষ্যজাতিকে ধ্বংসের মুখে সঁপে দেওয়া হয়েছে, কিন্তু এই সামগ্রিক প্রলয় (মাসসা ডামনাটা) থেকে ঈশ্বর তাদেরই বাঁচান, যাদের তিনি মুক্তির জন্যে পৃথক ভাবে চিহ্নিত করেছেন এবং এরা নিশ্চিত ভাবেই পরিত্রাণ পায়। অনাদিকাল থেকে এই বিশেষ ভাবে চিহ্নিতদের সংখ্যা স্থির করা আছে। বাকিদের ঈশ্বর সরাসরি পরিত্যাগ করেন না, কিন্তু তাদের পাপের জন্য তাদের নিজেদেরকে বিনষ্ট হতে অনুমতি দেন। প্রাথমিক ভাবে যা এক বিমূর্ত তত্ত্ব বলে প্রতিভাত হয়, তা আসলে দিব্য করুণা ও স্বাধীনতার সূক্ষ্ম লীলাভূমি।’ (কার্ল পপার ১৮৬৯, পৃ. ৮৮-৯০) শাস্ত্রতত্ত্ব হিসাবে এই উক্তিটি একেবারেই যুক্তিযুক্ত নয়, কারণ এতে বহু পরস্পরবিরোধী মতের সমাবেশ। ঈশ্বর ঠিক করে রেখেছেন কাকে পরিত্রাণ করবেন; বাকিরা পরিত্রাণ পাবে না, অনন্ত নরকে যাবে। যুক্তির ভাষায় এই শেষোক্তরা স্বতই সৃষ্টির আদি থেকে, তাদের জন্মেরও আগে থেকে মহতী বিনষ্টির জন্যে চিহ্নিত। ঈশ্বর কী করে তাদের বিনষ্টি তাদেরকেই অর্জন করতে দেন? স্বাধীন ইচ্ছাকে এক ধরনে উপস্থাপিত করা হয়েছে: মানুষ নিজের পাপকর্ম দ্বারাই ত্রাণে বঞ্চিত হয়। ক্রান্তিক দৃষ্টিতে তাদের সত্যিকার কোনও বিকল্প ছিল না। যেটাকে বিকল্পের মতো বোধহয় আসলে তা ফাঁকি। কাজেই এই পূর্বনির্বাচন শুধু ভবিষ্যদৃষ্টি নয়, পূর্বনির্ধারণও এর গতি। আসলে বিনাশের জন্যে চিহ্নিত মানুষটির নৈতিকতার আপাতবিকল্প হল নিরুপায় ও অনিবার্য ভাবে তার পাপকর্মই বেছে নেওয়া এবং পরিণামে তার অনিবার্য নরক। যারা একটিও পাপকর্ম করবার পূর্ব থেকেই বিনষ্টির জন্যে নিরূপিত হয়ে আছে, তাদের ক্ষেত্রে সুবিচার বা করুণার কোনও অবকাশই নেই। স্বাধীন ইচ্ছা মনকে চোখঠারা একটা ধোঁকা মাত্র, কোনও যুক্তিশীল মনই এতে প্রতারিত হবে না। ‘মানুষের যুক্তির ক্ষমতাই তার স্বাধীন ইচ্ছার ভিত্তি, আর স্বাধীন ইচ্ছা তো উদ্ভিদ-জগতে বা পশুদের জগতে পাওয়া যায় না।’ (বোটন ১৯৪৬, পৃ. ১৩) যুক্তির ক্ষমতা তাই স্বাধীন ইচ্ছার একটি অপরিহার্য প্রাক্শর্ত এবং বুদ্ধিমান মানুষ যুক্তিনিরূপিত আচরণ করে, তবু নিয়তিবাদে এটাকেই অনুচ্চারিত ভাবে উড়িয়ে দেওয়া হয়েছে। করুণাময় ভগবান বা দয়াবান দেবকূল কিংবা কোনও যান্ত্রিক শক্তি যা ন্যায়বিচার করে তা কখনওই অন্ধ নিয়তিকে মানুষের স্বাধীন ইচ্ছার সঙ্গে একত্র অবস্থানের বিধান দিত না, কারণ এই স্বাধীন ইচ্ছার পূর্বশর্ত হল মানুষের যুক্তিবৃত্তি।
ইসলামে দেখেছি, বিরুদ্ধ নির্দেশ থাকা সত্ত্বেও প্রাক্-ইসলাম যুগ থেকেই নিয়তিবাদী চিন্তা ছিল এবং এখনও তা চলে আসছে। এই বিশ্বাসের ছকে স্বাধীন চিন্তার স্থান কোথায়? ইসলামী সমাজের প্রাচীন যুগ থেকেই স্বাধীন ইচ্ছার প্রসঙ্গটি মানুষকে ভাবিয়েছে। একটি ঐতিহ্য, যার সম্বন্ধে যথেষ্ট সন্দেহের অবকাশ আছে তা হল, মহম্মদ বলেছিলেন, ‘স্বাধীন ইচ্ছার প্রবক্তারা আমার ধর্মে (ইরানীয়) ‘মাগি’ (পুরোহিত)-দের মতো।’ বালিয়ুজি বলছেন, ‘নিয়তিবাদের বিরুদ্ধে কঠোর ভাবে নিয়ন্ত্রিত হল ঈশ্বরীয় পূর্বনির্ধারণ। যারা বিশ্বাস করত যে, বিশিষ্ট ভাবে তাদেরই জন্যে বিধাতার নির্মিত নিয়তির শৃঙ্খলে বাঁধা পড়া থেকে মানুষ স্বতন্ত্র ভাবে (নৈতিক) বিকল্প (গ্রহণ করতে) অক্ষম, তাদের ‘মিয়াব্বিরা’ বা ‘জাহৃয়্যা’ বলা হয়— (অর্থাৎ) প্রবল একান্ত নিয়তিতে বিশ্বাসী.. মানুষের ওপরে যখন আমরা ক্রিয়া আরোপ করি তখন তা রূপকমাত্র।’ (১৯৭৬, পৃ. ২২5)
এনসাইক্লোপিডিয়া ব্রুকহাউস পূর্বনির্ধারণ সম্পর্কে বলে ‘ইসলামে পূর্বনির্ধারণের চিন্তা খুব স্পষ্ট ভাবেই দেখা যায়। কোরানে পশ্চাদ্দৃষ্টি দিয়েও কোনও অব্যর্থ তত্ত্বের দেখা পাওয়া যায় না (তখন একে অস্বীকারও করা হয়), অষ্টম শতকেই এটি খ্রিস্টীয় ধর্মে এসে গেছে। … পরে নিয়তিবাদ (কিসমৎ)-এর মধ্যে অনুপ্রবিষ্ট হলে পর সমস্ত চিরায়ত শাস্ত্রের অগ্রভাগে এর স্থান হয়।’ সাধারণ্যে প্রচলিত ধর্মতত্ত্ব একে গড়ে তুলল। দেখা যাচ্ছে, প্রাচীন কালে নিয়তিবাদ সম্বন্ধে কোনও ঐক্যমত্য ছিল না। ধীরে ধীরে স্বাধীন ইচ্ছা ও নিয়তির দ্বন্দ্ব ক্ষীণ হয়ে এল এবং সব প্রতিষ্ঠিত ধর্মমত যেন অনিচ্ছাসত্ত্বেই নিয়তিবাদকে স্বীকার করে নিল।
প্রায় একই ধরনের ঘটনা ঘটেছে ব্রাহ্মণ্যধর্মে। স্বাধীন ইচ্ছা সম্বন্ধে এখানে কোনও প্রশ্ন তোলা হয়নি; এটিকে পুরুষকার নামে একটি স্বীকৃত তত্ত্ব বলেই দেখা হয়েছে। পরে নিয়তিবাদের অভ্যুত্থানের সঙ্গে সঙ্গে এ দুটি তত্ত্বের অন্তর্নিহিত দ্বন্দ্ব স্পষ্ট হয়ে উঠেছে ভারতবর্ষে পূর্বনির্ধারণের আধার বা কর্তা হচ্ছে নিয়তি, কিংবা নিয়তির কোনও একটি প্রকাশ। খ্রিস্টধর্ম বা ইসলামে, যেখানে ঈশ্বর বা আল্লাহ বা বিধাতা মানুষের ভাগ্যনিয়ন্ত্রণ করেন, ব্রাহ্মণ্যধর্মের বিধি/বিধাতা হল তার সবচেয়ে কাছাকাছি; তফাৎ হল ঈশ্বর বা আল্লাহ হলেন ব্যক্তি, কিন্তু নিয়তি হল বিমূর্ত তত্ত্ব। যাই হোক, নিয়তি যেরূপই পরিগ্রহ করুক না কেন, এর সংঘাত স্বাধীন ইচ্ছার সঙ্গে। শোপেনহাওয়ার এর সংক্ষেপসার বলেছেন, ‘মানুষ যা ইচ্ছে তা-ই করতে পারে, কিন্তু সে যা খুশি তাই ইচ্ছে করতে পারে না।’
‘নিয়তিবাদী দৃষ্টিভঙ্গি সাধারণত ব্যক্তিকে দায়ী করে এই অর্থে যে, কর্মের কর্তা সে-ই; দোষ দেওয়ার বা পুরস্কার দেওয়ার অন্য কেউ নেই; কর্মের জন্যে ঘটনাগত দায়িত্ব তাকেই বহন করতে হবে। কিন্তু এই দৃষ্টিভঙ্গিতে অন্যায়কারী বা দুঃখভোগীর জন্যে সহানুভূতি জন্মায়; আর যারা কৃতকর্মা তাদের সার্থকতাকে সামান্য ভাবে উড়িয়ে সমর্থন করে। ললাটলেখনই সর্বতো ভাবে দায়ী, কারণ ব্যক্তির ভাল বা মন্দ উদ্দেশ্য কেবলমাত্র ইতিহাসের প্রভাব থেকে আনুষঙ্গিক ভাবে উদ্ভুত।’ (কেস অ্যান্ড ড্যানিয়েল, সম্পাদিত, ১৯৮৩, পৃ. ৪০ )
এর থেকে সরাসরি যে সিদ্ধান্ত হয় তা হল, যেহেতু মানুষের জীবনে কর্মে ও কর্মধারার চরম দায়িত্ব পূর্বনির্ধারিত, তাই ব্যক্তি হিসাবে মানুষের ওপরে কর্মের যথার্থ কোনও দায়িত্ব বর্তায় না বা তার জীবনে যা ঘটে তারও কোনও দায় নেই। মানুষ তা হলে এই যুক্তিতে এক অনৈতিক জীবে পরিণত হয়। তার বিধিলিপি বা ললাটলিখনই তার জীবনে যা ঘটবে তা ছকে রাখে তার জন্মের ক্ষণে বা তারও আগে। এই ভাবে তা হলে মানুষের অপকর্মের দায় যেমন এড়িয়ে যাওয়া যায়, তেমনই সৎ, নিঃস্বার্থ এবং মহৎ কর্মের পুরস্কারও তার পাওনা হয় না। এখন এই ললাটলেখনের সঙ্গে যদি পূর্বজন্মে কৃতকর্মের যোগ থাকে, তা হলে একটা ক্ষীণ সূত্রে ব্যক্তির দায়িত্ব স্বীকার করা হয়। কিন্তু যেহেতু এ জন্মে সে পূর্বজন্মের কৃতকর্মকে নষ্ট করতে পারে না বা যা ঘটেছে তাকে ইচ্ছাক্রমে উড়িয়ে দিতে পারে না, তাই সঞ্চিত ও প্রারব্ধ ললাটলিপি হয়ে তার সব কর্মের এবং তার জীবনের সব ঘটনার নিয়ন্ত্রক হতে পারে। এই ছকের মধ্যে স্বাধীন ইচ্ছার স্বীকৃতি নেহাৎই মৌখিক ব্যাপার, এত সীমাবদ্ধ যে না থাকারই মতো। এই ধরনের যুক্তিতে রাবণের ওই রকম দুষ্কৃতী না হয়ে উপায় ছিল না, কারণ, জীবনই তার নিয়তিনির্দিষ্ট, যে নিয়তির ওপরে রাবণ-জন্মে তার কোনও শক্তিই ছিল না; সে নিয়তি নির্দিষ্ট হয়েছিল তার পূর্বজন্মে কৃতকর্মের দ্বারা। ঠিক এই ধরনের যুক্তিতেই সীতার সচ্চরিত্রতা এবং দুঃখভোগ নিয়ে কোনও প্রশংসাই তাঁর পাওনা নয় কারণ দুই-ই নিরূপিত হয়েছিল পূর্বজন্মের কৃতকর্ম দিয়ে। কিন্তু মুশকিলটা ঠিক এইখানে, কারণ রামায়ণে বলে তিনি আসলে লক্ষ্মী, সীতারূপে অবতীর্ণ হয়েছিলেন; রামরূপ বিষ্ণুর স্ত্রী তিনি। লক্ষ্মীরূপে তিনি এমন কী জঘন্য পাপ করে থাকতে পারেন যার ফলে আজীবন দুঃখ ও লাঞ্ছনা ভোগ করতে হল? এই সব গুরুত্বপূর্ণ ব্যাপারে শাস্ত্র নীরবই থাকে, কারণ উত্তর দিতে গেলে শাস্ত্রকারদের অতি যত্নে রচিত জন্মান্তর ও কর্মবাদের ধর্মীয় তাসের বাড়িটি ভেঙে পড়ে
বহুপ্রচলিত গল্পগ্রন্থ পঞ্চতন্ত্র-তে একটি শ্লোক আছে: ‘মানুষ যখন ভ্রুণাবস্থায় থাকে, তখনই পাঁচটি ব্যাপার নিষ্পন্ন হয়ে যায়: পরমায়ু, কর্ম, ধন, বিদ্যা ও মৃত্যু। অন্য ভাষায় বললে, জীবনের নির্মাণ ও অন্তিমকালের সব কিছুই মানুষের নিজের আয়ত্তের বাইরে এবং তার জন্মের পূর্বেই স্থিরীকৃত। লক্ষণীয়, এই তালিকার বাইরে তার চরিত্র অর্থাৎ বাইরের ঘটনা আগে থেকেই নির্ধারিত, কিন্তু যা তার আভ্যন্তরীণ তার নিয়ন্তা সে নিজেই। কিন্তু এই চরিত্রও তার সম্পত্তির পরিমাণ, জীবনে তার ক্রিয়াকলাপ ও বিদ্যাশিক্ষা যেগুলি মানুষের জীবনকে গভীর ভাবে নাড়া দেয় তার কোনও কিছুকেই প্রভাবিত করতে পারে না। এই বহুল প্রচারিত শ্লোকটি উল্লেখ করার উদ্দেশ্য হল নিয়তির ক্ষমতা জনমানসে কত দূর প্রসার লাভ করেছিল তা দেখানো। এ বোধের সঙ্গে সংশ্লিষ্ট ছিল ভয় আর আতঙ্ক। ‘সব কিছুরই নির্ভীক নিয়ন্তা (হল) নিয়তি, পূর্বনির্ধারিত।’ (অর্ফিক স্তোত্র সংখ্যা ১০, পৃঙক্তি ২৬) ওই যে ‘পূর্বনিরূপিত’ বিশেষণটি এটিই হল ভয়ের কারণ, কারণ নিয়তির রায়ের পরে কোনও আপিল নেই। মানুষের কর্মের প্রায়ই কোনও কারণ নির্দেশ করা যায়, কিন্তু এতে তার স্বাধীন ইচ্ছা ব্যাহত হয় না। বের্গমানের প্রশ্ন ‘…এটা কি স্বতঃসিদ্ধ যে, কোনও কর্ম স্বাধীন হতে পারে না তার পূর্বে তার কারণ আছে বলে?… কর্মটি কোনও কারণ প্রসূত হোক বা না হোক, যে কারণ তাকেই সৃষ্টি করে বা অন্য ভাবে নির্মাণ করে সে ব্যক্তিটি যদি আমি না হই তবে কর্মটিও স্বাধীন নয়।’ (১৯৭৭ পৃ. ২৩২, ২৩৭) অর্থাৎ কর্তা যদি স্বয়ং কোনও কর্মের ইচ্ছা না করে ও সাধন না করে, সে তার স্বাধীন ইচ্ছা প্রয়োগ করে না। লঙ তাঁর হেলেনিস্টিক ফিলজফি গ্রন্থে বলেন, ‘স্টোয়িকরা নিয়তিবাদ সমর্থন করতে অঙ্গীকারবদ্ধ, যার ধর্মগুলি তার প্রকৃতিতে আরোপ করে। সার্বত্রিক ‘প্লেউমা’ বা ‘লোগস’-রূপে প্রকৃতি সব কিছুর সচেতন নিয়ন্ত্রী। যদি কিছু ঘটনা স্বতই ঘটত অথবা প্রকৃতির ক্ষমতার বাইরে থাকত তা হলে শুধু প্রাকৃতিক নিয়ম দিয়ে পৃথিবীর ব্যাখ্যা মিলত না। দিব্য বিধাতা, যাকে স্টোয়িকরা কষ্ট করে মানত, তার প্রাক্শর্ত হল, ঈশ্বরের বা প্রকৃতির তেমন ক্ষমতা যার দ্বারা এ (পৃথিবীর) অসম্পূর্ণতা সত্ত্বেও ভাল কাজ করানো যেত। প্রকৃতি প্রতি অংশকে এমন ভাবে বিন্যস্ত করেছে যাতে পৃথিবীতে সুসংগতি থাকে।… তথাকথিত স্বাধীন সমস্যা মূলত দুটি ধারণা থেকে আসে— ভগবানের সর্বশক্তিমত্তায় বিশ্বাস এবং প্রাকৃতিক কার্যকারণ সম্পর্কের অব্যবহিত ধারায় নিঃশর্ত বিশ্বাস। কার্নেয়াডেস বিশ্বাস করতেন, সজ্জনের দুঃখভোগ এবং দুর্জনের সুখী জীবন প্রমাণ করে যে, দেবতারা মানুষের ব্যাপারে সম্পূর্ণ উদাসীন… এখানে এবং অন্যত্র কার্নেয়াডেস এমন একটি স্টোয়িক তত্ত্ব খুঁজে বের করেছেন, মানুষের প্রতি দেবতাদের দায়িত্বশীল করুণাবৃত্তি প্রমাণে যুক্তি এনেছেন যা এ তত্ত্বের সঙ্গে একান্তই সম্পর্করহিত। (১৯৮৬, পৃ. ১৬৪, ৬০, ১০১)
কার্নেয়াডেস ছিলেন খ্রিস্টপূর্বকালের স্বাধীন ইচ্ছার সমর্থক একজন দার্শনিক। তিনি বলতেন, মানুষ কী করতে যাচ্ছে তা বলার সাধ্য স্বয়ং আপোলোরও নেই। এ উক্তি ইচ্ছা-স্বাধীনতা সম্বন্ধে মানবিক গর্বের একটি চূড়ান্ত উচ্চারণ। হবস বলেন ‘কর্ম সম্বন্ধে প্রকৃতিতে নিহিত এবং কর্মকর্তার নিজস্ব গুণধর্মগত সব রকম বাধার অভাবই স্বাধীনতা।’ (১৯০৬) দার্শনিক লক বলেন, ‘নিজের ইচ্ছার গতি অনুসারে মানুষ চিন্তা করবে কি না করবে, গতিমান হবে কি না হবে, এ ক্ষমতা যতটা পরিমাণে তার আছে ততটাই সে স্বাধীন।’ দার্শনিক হিউম বলেন, অবশ্যম্ভাবী কারণের একটি ধারা (আছে) যা পূর্বনিরূপিত ও পূর্বনিয়ন্ত্রিত, যা আদিতম কারণ থেকে প্রত্যেক পৃথক ইচ্ছা ও মানবিক কর্ম পর্যন্ত অবিচ্ছিন্ন। নিয়তিবাদী বিশ্বাস করে কিংবা অর্ধেক বিশ্বাস করে যে, শুধু যে যা ঘটতে চলেছে সেটিই তার সৃষ্টির কারণের অনিবার্য ফল তা নয়— এটিই যথার্থ আবশ্যিকতার তত্ত্ব, কিন্তু তা ছাড়াও এর বিরুদ্ধে সংগ্রাম নিরর্থক; আমরা যতই চেষ্টা করি না কেন এ ঘটবেই।’ এই সব দার্শনিকদের মতে স্পষ্টতই প্রমাণ হয়, নিয়তিবাদ স্বাধীন ইচ্ছার পরিপন্থী। ঈশ্বরবাদী দার্শনিকরা বিধাতার সেই দিব্য পূর্বনিরূপণ স্বীকার করেন, যা পৃথিবীর মর্ত্য মানুষের কাছে নিয়তিরূপেই প্রতিভাত হয়। কারণ দুটিই মানুষের কাছে সমান অজ্ঞেয় এবং দুটিই দেখা দেয় এমন অনর্জিত অভিজ্ঞতা রূপে যার সম্বন্ধে মানুষের স্বাধীন ইচ্ছার কোনও অবকাশ ছিল না। ক্যাম্পবেল-এর যুক্তি ‘কোনও সিদ্ধান্ত কি ব্যক্তির নিজের ইচ্ছার দ্বারা নিয়ন্ত্রিত ও বৈকল্পিক রূপে প্রকাশিত হতে পারে? তা যদি হয়, তা হলে আমরা এমন স্বাধীন ক্রিয়া পাচ্ছি, যার যথেষ্ট নৈতিক ভিত্তি আছে, যে স্বাধীন ইচ্ছা যা-কিছু ইচ্ছা করতে পারে তেমন স্বাধীন ইচ্ছার কোনও প্রশ্নই ওঠে না।’ (১৯৬৭, পৃ. ৪৪) ঈশ্বরে বিশ্বাস নিয়তিবাদের বিরুদ্ধে, স্বাধীন ইচ্ছারও বিরুদ্ধে। এ কথা ঠিক যে চার্বাক, জৈন ও বৌদ্ধ মতবাদীরা ঈশ্বর মানতেন না, কিন্তু চার্বাক বাদে অন্যরা এবং আরও অনেক বেদবিরোধী প্রস্থানেও কর্মবাদ বা জন্মান্তরবাদের স্থান হয়েছিল এবং অমোঘ নিয়তিবাদেরও। ‘ধর্মানুষ্ঠানকারী (আর তার আস্তিক বংশধর) মানুষের মরণোত্তরণকে নিরাপদ করবার জন্যে আধ্যাত্মিক নির্দেশের কাছে মাথা নত করে। অপরপক্ষে নাস্তিক তার মরণোত্তরণকে সঁপে দেয় মানুষের স্বাধীনতার জন্যে।’ (হেস্টারমান, জ্বীনার সাইটশ্রিফট ফ্যুর ডী স্যুড উন্ড অস্টআসিয়েটনস’ সংখ্যা ১২-১৩-১৯৬৮-৬৯, পৃ. ১৮৪)
ভারতবর্ষে সংহিতাকালের পর থেকেই স্বাধীন ইচ্ছা ও নিয়তিবাদের মধ্যে একটি দ্বন্দ্ব দেখা দেয়। নিয়তি ও পুরুষকারের মধ্যে এই সংঘাত মহাকাব্য ও পুরাণে দৃঢ় ভাবে প্রকাশিত হয়। ভগবদগীতা বলে, মানুষের স্বাভাবিক প্রবণতা তাকে জোর করে কর্মের দিকে ঠেলে দেয়। (৩:৬) ‘সব মানুষই স্বপ্রকৃতির অধীন, এবং সে প্রকৃতিরই অনুগামী হবে, তাড়নায় কোনও ফল হয় না।’ (৩:৩৩) কৃষ্ণ অর্জুনকে বলেন, ‘অহমিকার বশে তুমি সিদ্ধান্ত নিলে ‘আমি যুদ্ধ করব না’– এটা হল মিথ্যা দত্ত। প্রকৃতি তোমাকে বাধ্য করবে। তুমি নিজের কর্মেই আবদ্ধ, যে কর্মের উৎস প্রকৃতি। এখন যে কর্মবিমুখ হচ্ছ, যে কর্ম তুমি করতে চাইছ না— মোহবশে— (সেই কর্মই) তোমাকে যন্ত্রচালিতবৎ করতে হবে।’ (১৮:৫৯,৬০) দেবীভাগবতপুরাণ বলে, ‘সমস্ত জড় ও জঙ্গম জগৎ নিয়তির (অধীনে); কোনও জীবই স্বতন্ত্র নয়, সকলে নিজের কর্মফলের অধীন।’ (৩:২০:৩৫,৩৬) নিয়তির বশে থাকা বা নিজের অজ্ঞাত কৃতফলের বশে থাকা মানুষকে নিষ্কর্মা ও সুখদুঃখে উদাসীন করে তুলতে পারে। নিয়তিকেই আমি সর্বপ্রধান মনে করি, ধিক মানুষের কর্মকে। (না হলে) সব দেবতাদের চোখের ওপরে বিষ্ণুর মাথা কাটা যেত না।’ (ঐ ১:৫:৪২) ‘হে ইন্দ্ৰ, মানুষ নিয়তির দ্বারা নিয়ন্ত্রিত, তার সুখই বা কী, দুঃখই বা কী? কাল (তার ওপরে) যথেচ্ছ আচরণ করে।’ (ঐ ৪:১৪:৫)
কাল তা হলে নিয়তির আর এক চেহারা। আগেই দেখেছি মৃত্যু ও কালের কয়েকটি সাধারণ প্রতিশব্দ আছে— কাল, অন্তক, ইত্যাদি। মৎস্যপুরাণ বলে, ‘কাল, মৃত্যু, অন্তক (অন্তকারী) যম, বৈবস্বত এবং ধর্মরাজ এরা সকলেই এক।’ (২১৩:৩-৭) ওই পুরাণেই আছে, ‘সব দুর্ভাগ্য ও আপতিক ঘটনাই নিয়ন্ত্রণ করে কাল; কাল প্রতিকূল বা কুপিত হলে কেমন করে তা এড়াব?’ (২১০:৫-৭) ‘কাল, কর্ম ও প্রকৃতি— পরমাত্মা এদের যেমন পেরেছেন তেমনই ব্যবহার করেছেন, এবং নিজে যা হয়েছেন তা হওয়ার জন্যেই ব্যবহার করেছেন।’ (ভাগবত পু. ২:৫:২১) ‘ওই কাল, অনন্তকালের স্রষ্টা; স্বয়ং অনাদি কিন্তু আদির স্রষ্টা, ন্যায়চারী, মানুষকে সৃষ্টি করেন ও মৃত্যু দিয়ে অন্যায়কে বিনাশ করেন।’ (ঐ ৩:২৬:৪৫) ‘এই স্বতন্ত্র রূপ দস্যুদের নিধন করে স্বর্গকেও প্রজাদের অধিপতিরূপে (বিনষ্ট করে), কালরূপে; বিভিন্ন গুণের (অধিকারী হয়ে) তিনি এ কাজ করবেন, (অর্থাৎ) সব কিছুকেই সংহার করবেন।’ (ঐ ৮:১৪:৯) ‘নাগরাজ তক্ষক সূক্ষ্ম কীটরূপে শত্রুর কণ্ঠলগ্ন হয়ে তাকে বিনাশ করেন; মারবার পূর্বক্ষণে তক্ষক কালের ভয়ংকর মূর্তি পরিগ্রহ করেন।’ (দেবীভাগবত পু. ২:১০:৬২)
কালের তা হলে একটি দ্বিতীয় সত্তা আছে: মৃত্যু, বিনাশ ও অন্ত। মহাভারত বলে, ‘কাল প্রাণীদের ‘পাক’ করে, (সম্ভবত) তাদের মৃত্যুর উদ্দেশ্য পরিপক্ক করে।’ (১:১:১৮৮০-৯১, ১২:২০৬:১৩; ২২০:২) ‘কালঃ পচতি ভূতানি।’ এখানে ‘পচ’ ধাতুর একটি অর্থ পাক ধরানো, যেমন ফলের পরিণতি। কাল কত দিন ধরে পাকায়, পাক করে এবং কেন? জীবকে মৃত্যুর যোগ্য করে তুলতে, কারণ পাকা ফলটিই খসে পড়ে। কালের বিশ্বজাগতিক ভূমিকা তা হলে জীবকে পরিণত করে মৃত্যুর বশে এনে ফেলা? নারদের বলা এক কাহিনিতে আছে, কালের একটি কন্যা উপযুক্ত স্বামীর খোঁজে ঘুরে বেড়াচ্ছে। কাউকেই পছন্দ হচ্ছে না, শেষ পর্যন্ত নারদের পরামর্শে সে ‘ভয়’ কে স্বামী বলে নির্বাচন করল। মৃত্যুর সঙ্গে ভয়ের অবিচ্ছেদ্য সম্পর্ক সূচিত হচ্ছে এ কাহিনিতে। অন্যত্র কালের অপর একটি কন্যার নাম ‘জরা’, যাকে কারও পছন্দ হয় না। যবনরাজ ‘মৃত্যু’ ভগিনী জরাকে ক্ষয়ের জন্যে নিয়ে যায়। (‘ক্ষয়’ শব্দের আর একটি অর্থ ‘গৃহ’!) যবনের সঙ্গে কালের সম্বন্ধ এক বিজাতীর অনুষঙ্গ বহন করেছে এ কাহিনিতে। (মৃত্যুকে যবনরাজ বলে উল্লেখ করাটাও লক্ষণীয়, সাম্প্রদায়িক বিদ্বেষ থেকেই এর উদ্ভব) (ভাগবত পু. ৪:২৯:২২-২৩) নিয়তির প্রসঙ্গে কালের ভূমিকা তা হলে কী? কাল অনিবার্য মৃত্যুর অভিমুখে জীবকে নিশ্চিত পরিণতির দ্বারা এগিয়ে দেয়। মৃত্যু ধ্রুব; বিশ্বজাগতিক একটি নিয়ম, যা সব প্রাণীর পক্ষে সমান ভাবে অনিবার্য। সেই মৃত্যুর দিকে ঠেলে এগিয়ে দেয় কাল? কেমন করে? পাক করে বা পরিণতি দিয়ে। তা হলে কাল মৃত্যুর রূপান্তরই শুধু নয়, মৃত্যুর অবিচ্ছেদ্য সহকারীও এই কালের একটা পিঠ মানুষের দিকে, তা পাক করে ‘পরিণত করে’ মানুষকে মরণের যোগ্য করে তোলে; আর এর উল্টোপিঠটা হল মানুষের ঊর্ধে মহাবিশ্বের দিকে, যেখানে সে অনাদি অনন্ত সময়, যার মধ্যে উৎপত্তি, স্থিতি ও বিলয় বিধৃত আছে।
মুশকিল, কাল জীবকে পরিণত করে মৃত্যুর দিকে এগিয়ে দেয় এ কথাটা সর্বাংশে তো সত্য নয়। রোগে মৃত্যু, আকস্মিক দুর্ঘটনায় মৃত্যু, অকাল মৃত্যু, যুদ্ধে বা প্রাকৃতিক বিপর্যয়ে মৃত্যু, শিশুমৃত্যু, ভ্রূণমৃত্যু এগুলির মধ্যে পরিপাক নেই, কালের ওই মহাজাগতিক ভূমিকা এর মধ্যে অনুপস্থিত। যথাসম্ভব স্বাভাবিক জীবনযাপন করার পরে জরায় বৃদ্ধ বয়সে মৃত্যুর মধ্যে ওই ‘পাক’ এর কথা ওঠে। পৃথিবীর লক্ষ লক্ষ লোকের অকাল মৃত্যু হচ্ছে রোজ, তাদের ক্ষেত্রে কালের কোনও ভূমিকাই নেই; কাল সেখানে অকাল মরণের ক্রূর স্বেচ্ছাচারী একটি রূপ। এখানে না আছে স্বাধীন ইচ্ছার অবকাশ, না আছে কর্মবাদের কোনও যথার্থ ক্ষেত্র। কালের কন্যা উপযুক্ত স্বামীর খোঁজে গিয়ে নারদের পরামর্শে ‘ভয়’কে নির্বাচন করল এইটিই খাঁটি কথা; কাল থেকে উদ্ভুত, অর্থাৎ বিনষ্টির অপর রূপ, সে তো মৃত্যুভয়েরই সবচেয়ে ঘনিষ্ঠ সবচারিণী। যেমন যবনরাজ মৃত্যুর ভগিনী জরা; যদিও এটি সার্বত্রিক নয়; কারণ অকাল মৃত্যুতে জীব জরা পর্যন্ত পৌঁছতেই পারে না। এই ধরনের ক্ষেত্রে কাল নিয়তির বিকল্প হয়ে যায়। পদার্থবিদ্যা বলে, কালের আত্যন্তিক কোনও সত্তা নেই; ‘সময়’কে মানুষই বৎসর-মাস-দিন-প্রহরে ভাগ করেছে; কিন্তু যাকে ভাগ করেছে তা তো কাল্পনিক, অবাস্তব। মানুষ দিনরাত্রি ও ঋতুপরিবর্তন দেখে কাল সম্বন্ধে কল্পনা করেছে। এবং মানুষের জীবনে এই কল্পিত কালের যা ভূমিকা তার শেষ প্রান্তে মৃত্যু। মৃত্যু মানুষের চরম ভয়ের বস্তু, এই ভয়ই কালের ওপরে এক সার্বভৌম ক্ষমতা আরোপ করেছে। যার ফলে কাল পরাক্রান্ত, অপ্রতিহত রূপে প্রতিভাত হয়।
‘এই মহাবীর সর্বাভিভু কালের অন্তরাত্মা নির্মিত হয়েছে বিক্রম, শক্তি ও চরিত্রবল এবং ইন্দ্রিয়গুলি দিয়ে। ব্রহ্মা ও অন্যান্য দেবতারা এর অধীন।’ (ভাগবত পুরাণ ৭:৮:৮৯) ‘কাল শক্তিমানের চেয়েও শক্তিমত্তর, প্রভু ঈশ্বর, অনন্ত। মেষপালক যেমন পালের পশু হনন করে, তেমনই ইনি নিজের প্রজাকে বধ করেন।’ (ঐ ১০:৫১:১৯) এখানে যেন প্রতিধ্বনি পাই শেক্সপীয়রের, ‘দুর্বৃত্ত বালকদের কাছে যেমন মাছি, তেমনই আমরা দেবতাদের কাছে/নিজেদের খেলার ফূর্তির জন্যে মারেন আমাদের।’ (কিং লিয়র, ৪র্থ অঙ্ক ১ম দৃশ্য, পঙক্তি ৩৬-৩৭)
‘কাল সর্বাতিগ আত্মা অগম্য লোক, প্রকৃতি ও ধর্ম— এই সব পরস্পর-সংমিশ্র বস্তুর মধ্যে মানুষ আমাকে (ঈশ্বরকে) নানা ভাবে রূপায়িত করে।’ (ভাগবত পু. ১১:১০:৩৪) ‘কালের সঙ্গেই সব ক্রিয়ার সম্পর্ক ফল ভোগ করার জন্যে। কর্ম ও তার ফলোদয়ের মধ্যবর্তী ব্যবধান (ভোগ্য) শুভ বস্তুগুলি হল সুখ, আনন্দ, দুঃখ, ভয়, বেদনা ও ক্ষতি। কালে গাছ বাড়ে, শাখা ছড়িয়ে দেয় কালে, কালে পুষ্পোদগম ও ফলোদয় হয়। আবার কালে ধ্বংস ও হয়ে যায়।’ (ব্রহ্মবৈবর্ত পু. প্রকৃতি খণ্ড ১৭:৫৫-৫৭) ‘কাল রাজ্যদান করে, কাল (নিরুপণ) করে মৃত্যু ও পুনর্জন্ম। কাল বিশ্বকে সৃষ্টি করে, (আবার) কালই তাকে ধ্বংস করে। জনার্দন রূপে (সৃষ্টিকে) রক্ষা করে, কালের অন্ত শ্রীকৃষ্ণ, স্রষ্টারও স্রষ্টা, সংহারকেরও সংহতা, পালকেরও পালক, নিষেকের (যে কর্ম আসন্নফল) স্রষ্টা। নিয়তির সঙ্গে মিলে তপস্যার ফল নিষেককে (কাল)নিজেই দেন। কোন জীবন কার দ্বারা কবে নিহত হয়েছে, যার কর্মফল পরিপক্ক হয়নি?’ (ব্রহ্মবৈবর্ত পু. ৩৩ গণেশজন্ম খণ্ড, ৩৪, ৬৬-৬৮) ‘কালে সব কিছু ধ্বংস হয়, কালকে এড়িয়ে যাওয়া যায় না। কালেরও কাল শ্রীকৃষ্ণ।’ (ঐ ৪০:৪৬,৪৭) ‘কালই বন্ধুদের একত্র করে, আবার পৃথকও করে, শত্রুতা অথবা স্নেহের সৃষ্টি করে আনন্দ, দুঃখ, ভয়, ক্রোধ, জরা মৃত্যু, পুনর্জন্ম সবই কর্ম অনুসারে হয়, কাল তা নিয়ন্ত্রণ করে।’ (ঐ কৃষ্ণজন্ম খণ্ড ৯০:৭০-৭৩) ‘নাসাবিদ্ধ গাভীরা যেমন নিয়ন্ত্রিতভাবে চলে, সেই রকম সমস্ত দেবতারাই কালের পাশে আবদ্ধ হয়ে থাকে।’ (দেবীভাগবত পু. ৪:২০:১৭) ‘কালই পুণ্য ও পাপের স্রষ্টা।’ (ঐ ৬:১১:১৪) কাল-কে অতিক্রম করা যায় না।’ (ঐ ৩:৩০:১৯) ‘সমতা ও বিষমতার স্রষ্টা কাল, কালই আনে পরাজয়, সম্মান ও শ্রদ্ধা। কাল কোনও মানুষকে দাতা করে, অন্যকে করে প্রার্থী। কালের চরিত্র পর্যবেক্ষণ কর।’ (ঐ ৭:২২:১৯, ২০) ‘কালে বিশ্বগুলির উৎপত্তি কালেই তাদের বিলয়। স্রষ্টা কাল থেকে সৃষ্টি করেন, পালক কালে পালন করেন, সংহর্তা কালেই সংহার করেন; এঁরা তালে তালে পা ফেলে চলেন। স্রষ্টা, পালক ও সংহর্তাই আত্মা, কালের নর্তক।’ (ঐ ৯:১৬:৫৩, ৫৬-৫৮)
রামায়ণ-এ জটায়ু রাবণকে বলেন, তুমি কালের পাশে বদ্ধ, মুক্তির জন্য তুমি কোথায় পালাবে? (৩:৫১:২৭) রাম লক্ষ্মণকে বলেন, লক্ষ্মণ, সমস্ত জীবের মধ্যে কালের সর্বাতিক্রমী মহাপরিক্রম দেখ। (৩:৬৯:৪৮) কাল হরণ করে, ধ্বংস করে গঠন করে, দগ্ধ করে এবং বধ করে। কাল সংসারে নৃত্য করে নানা রূপে, যেন এটি নট। (যোগবাশিষ্ঠ রামায়ণ, বৈরাগ্য ২৩:১১) ‘দেব মহাকাল যেন লীলাপর পিকশিশু।’ (ঐ ২৪:৮) ‘এই কাল, গ্রাস করবার জন্যে সততই উন্মুখ এক বর্বর, সংসারকে সর্বদাই বিপদসমুদ্রে ঠেলে ফেলেছে।’ (ঐ ২৬:৩) বনগমনের আগে কৌশল্যা রামকে বলেন, ‘কালকে যথার্থই কখনও অতিক্রম করা যায় না।… এ পৃথিবীতে কৃতান্তের গতিবিধি, বৎস, সর্বদাই বোধের অতীত।’ (রামায়ণ ২:৩৩:৩৫) ‘জীবের সত্তা ও সত্তাহীনতার একমাত্র অধীশ্বর হল কাল।’ (ভাগবত পু. ৪:১২:৩) ‘বীর, পরাক্রমী, সশস্ত্র সৈন্যরা যুদ্ধক্ষেত্রে বালুকাস্তুপের মতো পড়ে যায়।’ (রামায়ণ ৩:৬৯:৫) বালী শেষ নিঃশ্বাস ফেলার আগে তারা বিলাপ করে বলেছেন, ‘কালই নিশ্চয় তোমার জীবনের অবসান ঘটাচ্ছে। (ঐ ৪:২০:১৪)
মহাভারত-এ একটি বারংবার উচ্চারিত শ্লোকে একটি চিরসত্য বিঘোষিত হয় ‘কাল উদ্যত অস্ত্র দিয়ে শত্রুর শিরশ্ছেদ করে না। কালের শক্তি এইখানেই যে, সে মানুষকে সব কিছু বিপ্রতীপ দেখায়।’(২:৭২:১১) কালকে দেখা হয়েছে সর্বাপেক্ষা প্রবল ধ্বংসশক্তিরূপে, নিয়তির শ্রেষ্ঠ অস্ত্ররূপে, যা মানুষের চিত্তে সন্ত্রাস সৃষ্টি করে, কারণ তা (নিয়তি) সম্পূর্ণই অননুমেয়। খরা, প্রবল ঝড়বৃষ্টি, অগ্নিকাণ্ড, বন্যা এ সবই কাল নিয়ে আসে। এক কল্পের শেষে এ সব ঘটে, কারণ তখন কাল কলিরূপে কল্পটির অবসান ঘটায়। ভগবদ্গীতা-য় বিশ্বরূপ-দর্শন করানোর সময় কৃষ্ণ নিজেকে লোকক্ষয়কৃৎ বলেছেন। (মহাভারত ৬:৩৩:৩২) প্রায়ই শুনি কালের সিদ্ধান্ত অপরিবর্তনীয়, কাল অনতিক্রম্য, কালের রায় কেউ এড়াতে বা অবজ্ঞা করতে পারে না। কালের কলিরূপ সম্বন্ধে আরও শুনি মৎস্যপুরাণ-এ। (২৭০-২৭২; বামন পুরাণেও ৪৭:১২৫-৩৬) কলিকে কালের বিপর্য্যাস হিসাবে দেখানোর একটি ক্ষীণ চেষ্টা আছে; কলি হল অকাল, বিকাল, দুষ্কাল এবং কাল। স্পষ্টতই এখানে কালকে উচ্ছৃঙ্খলরূপে দেখাবার চেষ্টা, কিন্তু কোনও চিত্র স্পষ্ট হয় না, কারণ সমস্ত অংশটি বিমূর্ত, কষ্টকল্পিত অর্থাৎ মানুষের যুক্তিবুদ্ধি কালকে তার স্বরূপে জানতে বা ভাবতে পারে না। ব্রহ্মাণ্ডপুরাণ-এ (১:৮৬:১২০) কলি ও যুগক্ষয়ের প্রলয়ংকর মহাবিনাশের চিত্র আছে। খুবই বিস্ময়ের ব্যাপার যে, কলির সবচেয়ে স্পষ্ট বর্ণনা দার্শনিক ভাবে অসার্থক; সার্থক সেখানে যেখানে বর্ণনা সামাজিক বিপর্যয়ের, বিভ্রাটের, মূল্যবোধের বিপর্য্যাসের এবং কিছু প্রাকৃতিক দুর্যোগের, যেখানে বিষ্ণুযশার পুত্র কল্কি সমাজে পরিব্যাপ্ত পাপকে ধ্বংস করে অক্ষম দৈত্যদের বিরুদ্ধে এক ধর্মযুদ্ধে অবতীর্ণ, তার যুদ্ধ জয়ের ফলে সৃষ্ট হয় এক নতুন পৃথিবী, তার দ্বারা সূচনা হয় পরের কল্পের। কাল অপভ্রষ্ট হয় কলির মধ্যে এবং কল্কির মধ্যে সে এক প্রতিকারী কর্মকর্তাকে খুঁজে পায়, সারা পৃথিবীর পাপ-ত্রুটি বিচ্যুতিকে মুছে দেবে, যাতে কাল আবার নতুন করে চক্রাকারে আবর্তিত হতে থাকবে নির্বিঘ্নে। যুগসংহর্তা কলির কল্পনা নানা নামে পৃথিবীর সব পুরাণেই আছে।
১৩৩
মহাভারতের সেই বিখ্যাত এবং মৌলিক তত্ত্বপূর্ণ কাহিনিটিতে শুনি, ‘গৌতমীর পুত্রের সর্পাঘাতে মৃত্যু হয়েছে। গৌতমীর অনুযোগ যে, সর্পটি বলে সে মত্যুর হাতের যন্ত্র মাত্র। ‘কাল আমাকে প্ররোচনা দিয়েছিল, সর্পটি বলে। মৃত্যু বলে, ‘মৃত্যুর পশ্চাতে কাল’, আর কাল বলে ‘বালকটির পূর্বকর্মই এই অকালমৃত্যুর জন্য দায়ী।’ সব কালকেন্দ্ৰিক, হে সৰ্প, এ সমস্ত সত্তাই কাল।’ (মহাভারত ১৩:১:৪৬) … সব কিছুই সৃষ্টি করে কাল, ধ্বংসও করে কাল।’ (ওই শ্লোক ৪৯) কৃষ্ণ সৃষ্টিতে সত্তার ব্যাখ্যা দেন অজুর্নের কাছে, ‘সবেরই মূল কালে, ধনঞ্জয়, কালই আবার নিজ ইচ্ছায় সব ফিরে নেয়।’ (ঐ ১৬:৭:৩৩)
মহাভারত-এর বহু পরে এক পরিশিষ্ট কাব্য হরিবংশ-তেও এই উপজীব্যটির উল্লেখ আছে, ‘কাল মানুষের শত্রু, কালই আবার পরিণাম। কাল সকলকেই নিয়ে চলে যায়, আমার মতো ব্যক্তি নিমিত্ত মাত্র।’ বিষ্ণু পুরাণ-এর ভবিষ্য পর্বে কলিতে উত্তরোত্তর ধর্মের অবক্ষয় ও হীনতার এক বিবরণ আছে, (৩য় অধ্যায়) কাল তার সংহারী মূর্তিতে বহু অস্ত্রশস্ত্রে সজ্জিত হয়ে দৈত্যসেনার সঙ্গে যুদ্ধ করে জয়লাভ করে। (৫৯ অধ্যায়, ৭৪-১০০) কালের অপর মূর্তি মৃত্যু, তার সম্বন্ধে বলা হয়েছে যে, কেউ অকালে মরে না— নাপ্রাপ্তকালো ম্রিয়তে। (মহাভারত ৪:৬২:১৩; ৮০:১০-১৩৩; ৮১:১-১৭৮; ৮১:১-১৪৩; ৮৪:১-১১৪; এই সর্ব দীর্ঘ অধ্যায় ও অধ্যায়াংশে কাল নিয়তির সঙ্গে অভিন্ন এবং দু’জনেই ন্যায়পরায়ণ ও অভ্রান্ত, এই কথাই বলবার চেষ্টা করা হয়েছে।) কিন্তু এ হল প্রশ্নটিকেই প্রশ্ন করা: কেউ অকালে মরে না মানে যখন মরে তখনই তার মৃত্যুকাল! খুব সদয় ব্যাখ্যাতেও এ একটি নিরর্থক সান্ত্বনা মাত্র, আর যথার্থ ব্যাখ্যায় এ হল অসাধু বিতর্ক। অর্জুন যখন অসংখ্য আত্মীয়ের আসন্ন মৃত্যুর আশঙ্কায় শোকাভিভূত, কৃষ্ণ তখন সান্ত্বনা দিয়ে বলেন, ‘পার্থ, শোকে আচ্ছন্ন হয়ো না, কাল দুরতিক্রম্য।’ (মহাভারত ৭:৫৭:৬) যদিও কোনও কর্ম সম্বন্ধে কোনও পরিকল্পনা হয়েও থাকে, তবু সেটা অন্য ভাবে ঘটে— এতেই বোঝা যায় নিয়তির ক্ষমতা কত। কাল দুৰ্জেয়।’ (মহাভারত ৮:৫:৪৫) এখানে কালকে নিয়তির সঙ্গে অভিন্নরূপ দেখা হয়েছে। কালের চিত্র সর্বদাই ন্যায়পর, কোনও ব্যক্তির সপক্ষে বা বিপক্ষে পক্ষপাতিত্ব নেই।… কাল (আবার) (স্বকর্মে) উদাসীনও নয়। সকলকেই সে সবলে আকর্ষণ করে। (৩:২:১৪) ‘সব কিছুই ঘটে কাল পরিণত হলে,’ আগেও নয় পরেও নয়। (১২:২৬:৫-১২) কালের ভীষণ সংহারী মূর্তি দেখানো হয়েছে: ‘কাল ঘুরে ঘুরে সব বাড়িতে হানা দেয়, টাক-মাথা, ভয়ংকর রক্তবর্ণ এক কৃষ্ণ পুরুষ রূপে।’ (ঐ ১৬:৩:১,২২)
এই ভয়ংকর দেবতার নারী সংস্করণ হল কালী। তন্ত্র এই দেবীকে অধিগ্রহণ করলে পর এঁর কালসূচক লক্ষণগুলি জটিল, সাংকেতিক রহস্যাবৃত হয়ে ওঠে; এই কৃষ্ণাবর্ণা নারী ‘রাত্রে হাসেন, সাদা দাঁতগুলি প্রকাশ করে।’ (ঐ ১৬:৪:১)
কালের সারসত্ত্ব কী? ‘যাকে কোনও দিক থেকেই কখনওই, প্রতিহত করা যায় না সেই দিব্য কাল আমাদের সামনে উপস্থিত।’ (ব্রহ্মাণ্ড পু. ১:১৩:১৯) এর মূলসত্ত্ব হল অপ্রতিরোধ্য ও অপ্রতিহত। তখন স্বভাবতই প্রশ্ন আসে, ‘কালই যদি সুখদুঃখের হেতু হয়, তা হলে নিজেকে শুচি করার, নিষ্ক্রিয় বা সক্রিয় থাকার সার্থকতা কী?’ (ভাগবত পু. ১১:২৩:৫৫) এই গুরুত্বপূর্ণ মতের থেকে যেটি উত্থিত হয় তা হল, কালই যে আমাদের সমস্ত ক্রিয়াকলাপ ও সেগুলির ফলও নিয়ন্ত্রণ করে, তা স্বীকার করা। এতে কর্ম যে করে সে যেন নিষ্ক্রিয় দ্রষ্টা অথবা অসাড় যন্ত্রে পর্যবসিত হয়।
কালের সঙ্গে সম্পর্ক ত্রিকালের: অতীত, বর্তমান ও ভবিষ্যতের। মানুষ তার বর্তমান সম্বন্ধে গভীর ভাবে ও অব্যবহিত ভাবে সচেতন, যে-বর্তমানে সে বেঁচে আছে, কাজ করছে; ভবিষ্যৎ আছে তার স্বপ্নে ও বাসনায়, কিন্তু অতীত সম্বন্ধে তার চেতনা ক্ষীণ। প্রত্নখননে খ্রিস্টপূর্ব ৩৫০০ সালে সুমেরীয় উপত্যকায় পণ্ডিতেরা যে সব সমাধিবস্তু পেয়েছেন তার থেকে অনুমতি হয় ওখানে একটি সর্বতোপ্লাবী বন্যা হয়েছিল। এ বন্যার পরে যারা বাঁচল, তাদের ও তাদের সন্ততিদের ওপরে এর একটি গভীর প্রভাব পড়েছিল মেসোপটেমিয়ার নগর-রাষ্ট্রগুলিতে। এটা খুবই সম্ভব যে, পৃথিবীর ইতিহাসে বৃহৎ প্লাবনগুলির শেষতম এই প্লাবনের ফলে একটা অস্বাভাবিক অস্থিরতা এসেছিল মানুষের মনে। এই প্লাবন এবং মধ্যে মধ্যে (এ ছাড়া) যে সব ভূমিকম্প, সূর্য চন্দ্রগ্রহণ, খরা, বন্যা, দাবদাহ, অবিরল বর্ষণ, পঙ্গপাল, মহামারী, হিংস্র জন্তুর আক্রমণ, অত্যন্ত বিভীষিকাময় ঝড় বৃষ্টি হত, সে সব মিলে মানুষের নিরাপত্তাবোধ যেন চলে গিয়েছিল। প্রায় ২০০০ খ্রিস্টপূর্বাব্দে সুমেরের রাজাবলীর তালিকাযুক্ত মহাকাব্য গিলগামেশ— যার আস্য সংস্করণ পূর্বে লোকসমাজে প্রচলিত ছিল— তার মধ্যে এবং প্রাচীন চিনা শাস্ত্রগুলিতে পাই মেসোপটেমিয়ায় প্রচলিত ওই মহাপ্লাবনের এক সংস্করণ- যা শতপথ ব্রাহ্মণ-এর মনুমৎস্য উপাখ্যানে এবং বাইবেল-এও পাওয়া যায়— এ সবের মধ্যেই মানুষের এই অস্থিরচিত্ততার নিদর্শন মেলে। এ বিপৎসংকুলতার মনোভাব নিয়তিবাদের উৎপত্তির উপযুক্ত জমি তৈরি করে। অন্যান্য কারণও ছিল, পরে আলোচনা করব।
মানুষ যেহেতু প্রাণপণ কল্পনাতেও এই সব ‘অতিলৌকিক’ ঘটনার হেতুনির্ণয়ে সমর্থ হয়নি, তাই তারা জ্যোতিষ্কলোকের চর্চায় ব্যাপৃত হয়ে এমন একটি জ্যোতিষশাস্ত্র নির্মাণ করল যার সঙ্গে জ্যোতির্বিজ্ঞানের খানিকটা যোগ আছে। এর দ্বারা মানুষ নিয়তিঘটিত দুর্বিপাকের ব্যাখ্যাই যে শুধু করল তা নয় আগামী ঘটনা-দুর্ঘটনার ভবিষ্যদ্বাণীও করতে লাগল। ‘জ্যোতির্মণ্ডলের প্রত্যেক ঘটনার সঙ্গে মানবজীবনের ঘটনাবলির ঘনিষ্ঠ যোগ আছে, এই বিশ্বাসের পরিণতি হল পুরোহিতরা জ্যোতিষ্কগুলি সম্বন্ধে সূক্ষ্মচর্চা শুরু করলেন।’ (হুইটরো, ১৯৮৮, পৃ. ৩১) জ্যোতিষচর্চা হল মানুষের জীবনের অজ্ঞাতকে জানবার বহুবিধ চেষ্টার অন্যতম, সেই অজ্ঞাত হল কর্ম আর নিয়তি। ভূতলে কোনও কারণে যার হেতু পাওয়া গেল না, পুরোহিতরা তার হেতুনির্ণয় করতে চেষ্টা করল, আকাশের জ্যোতিষ্কে। এর মধ্যে বৈজ্ঞানিক সম্ভাবনা ছিঁটেফোঁটাও নেই।
ইরানে কাল সম্বন্ধে দ্বৈত ধারণা ছিল। সমস্ত ইরানীয় ধর্মচিন্তায় একটা দ্বৈততার প্রবণতা আছে, কাজেই সময় সম্বন্ধেও যে দুটি পৃথক রূপ বা লক্ষণ দেখা যাবে, এতে বিস্ময়ের কিছুই নেই: এ দুটি হল অবিভাজ্য কাল অর্থাৎ চিরন্তন ‘বর্তমান’, আর বিভাজ্য কাল যার ক্রমপর্যায় আছে। প্রথমটিতে কালের স্রষ্টার ভূমিকা এবং এটিই মৌলিক। এর নাম ‘জুবান অকরণ’ অথবা অনন্তকাল যা সৃষ্টির আদিপুরুষ, শুভ ও অশুভ শক্তিরও। বিশ্বের সঙ্গে সম্পৃক্ত হল কালের অপর রূপটি, ‘জুবান দারেঘো ছবধত’ অর্থাৎ দীর্ঘস্থায়ী কাল। এই কালই জরা ও মৃত্যু আনে।’ (হুইটরো, ১৯৮৮, পৃ. ৩৫)
প্লেটো মনে করতেন বিশ্বই কাল বা সময়কে সৃষ্টি করে। এরিস্টটল এ মত প্রত্যাখ্যান করেন, ‘কাল (বা) সময়কে আর একটি স্বতন্ত্র নিয়ন্ত্রক তত্ত্ব হিসেবে দেখা হল না, এটি হয়ে গেল কর্মেরই একটি প্রক্রিয়া।’ (হাল্বফাস, ১৯৯১, পৃ. ২৯৪) কাজেই কাল ও কর্মের মধ্যে একটি আপাত-বিরোধী অবস্থা সৃষ্টি হল; কালের কৃতান্তরূপ মৃত্যুর একটি চেহারা হিসেবে একান্ত ভাবে নিয়তির সঙ্গে সংযুক্ত হল। কর্মকে পশ্চাতের দিকে অনন্তকালব্যাপী যুগপরম্পরার দিকে ঠেলে দেওয়ার জন্যে কর্ম ও জন্মান্তরকেও অনন্ত অতীতে ঠেলে দিতে পারা গেল। ‘খ্রিস্টপূর্ব তৃতীয় শতকের মধ্যেই পূর্ববর্তী কল্পগুলির নিজস্ব বুদ্ধ এসে গেল।’ (পানিক্কর: ঈস্ট অ্যান্ড ওয়েস্ট ৩৮ সংখ্যা (১-৪) ডিসেম্বর, ১৯৮৮, পৃ. ২) ডাওয়ার বলছেন, ‘ম্যান্ডিয়ারনরা পৃথিবীর মানুষের ইতিহাসকে চারটি যুগে ভাগ করেন। প্রত্যেক যুগের শেষে মানবজাতি ধ্বংস হয়েছে, শুধু একটি করে দম্পতি বাদে।’ (পৃ. ৯) এর সঙ্গে খুব মিল আছে ভারতীয় চেতনায় চারটি যুগের— সত্য, ত্রেতা, দ্বাপর, কলি— চারটি মিলে একটি কল্প, যার শেষে একটি বিশ্বজাগতিক মহাপ্রলয়ের ইতিহাস এবং যার পরে নতুন সৃষ্টি, ঠিক পূর্বের মতনই। ভারতীয় মতে শুধু একটি করে দম্পতির বদলে কল্পশেষে পরবর্তী সৃষ্টি বেদ থেকেই হয়। কাজেই কাল সম্বন্ধে ভারতীয় ধারণাকে চক্রাকার বলা যায়, কারণ কল্পগুলি একই ছকে পুনরাবৃত্তির ইতিহাস। কিন্তু কল্পের মধ্যে কালের গতি সরলরৈখিক এবং সম্মুখের গতি না হলে পশ্চাদমুখী— কিন্তু গতি সরলরেখায়। পশ্চাদমুখী, কারণ চারটি যুগে ক্রমে ক্রমে নৈতিক ও বাস্তবজীবনের অধোমুখী গতি ততক্ষণ অব্যাহত থাকে যতক্ষণ না পরবর্তী যুগে পৌঁছয়। ধীরে ধীরে যুগ এত পাপপূর্ণ এবং অবক্ষয়ী হয় যে, সামগ্রিক বিনাশ ও পরবর্তী সূচনা ছাড়া অন্য বিকল্প থাকে না।
পারসিক ধর্মগ্রন্থ দেনকাৎ-এ পড়ি, ‘কাল প্রথমে অনন্ত ছিল, পরে সীমার বশে আসে এবং শেষে আবার অনন্তে পৌঁছয়।’ (পৃ. ২৮২) প্রাচীন পারসিক দৃষ্টিভঙ্গিটি খুবই প্রণিধানযোগ্য, ‘কাল মানুষের বিরোধী, এ বিরোধ প্রকাশ পায় দুর্ভাগ্যে… মানুষের প্রতি নিয়তির ব্যবহার অমোঘ, নির্দয় এবং অর্থহীন… এ সব ধারণার মূল প্রাচীন ইরাণীয় ধারণায়। পহ্লবী ধর্মগ্রন্থে… আমরা প্রায়ই মানুষের জীবনের সঙ্গে কালের সম্পর্কের কথা পড়ি… জুর্বানের মধ্যে ভাগ্যদেবতার দ্বৈতসত্তা প্রকাশিত। অপরপক্ষে জামান এমন একটি সত্তা যা মঙ্গলের জন্যে সচেষ্ট এবং যাকে ‘অহ্রিমান’ নাশ করতে পারবে না।’ (রিংগার্ন, ১৯৫২, পৃ. ২১, ২২, ২৩, ৩০, ১০১) এই গ্রন্থকারই তাঁর স্টাডিজ ইন এরেবিয়ান ফেটালিজম গ্রন্থে একটি অধ্যায়ের নাম দিয়েছেন, ‘নিয়তির সহকারী কর্তা কাল’; সেখানে তিনি বলেন, ‘এটা খুব লক্ষণীয় যে, কাব্যের নিয়তিবাদী অংশে আল্লাহ’র ভূমিকা অতি গৌণ… কাসকেট (অন্য এক গ্রন্থকার ) এমনকী এটাও মনে করেন যে, কাব্যের পৃথিবীর নিয়ন্ত্রণ আল্লাহ করেন না, করে কাল। আর ঈশ্বর যদি হস্তক্ষেপ করেন তো তিনি যথেচ্ছ ভাবেই করেন, কাজেই এ ক্ষেত্রে নিয়তি কালের ভূমিকাতেই অবতীর্ণ হন। (১৯৫৫, পৃ. ২৯, ৪৭) পারসিক ও আরবী নিয়তিবাদে আমরা দেখি, আপাত ভাবে বিস্ময়কর, কিন্তু দার্শনিক ভাবে অপ্রত্যাশিত নয়, এমন একটি ব্যাপার, যা ভারতীয় শাস্ত্রেও স্পষ্ট ভাবে বিশ্লেষণ হয়নি: কাল ও নিয়তির অন্তঃসলিলা, কিন্তু বাস্তব অস্তিত্ব, যেন ঈশ্বর বা দেবগণের প্রচ্ছন্ন সমর্থন পেয়েই দেখা দিয়েছে। গৌতমীর পুত্রের অকালমৃত্যুর কাহিনিতে দেখি নিয়তি কাল ও মৃত্যু (বা মৃত্যুর দেবতা) যেন একযোগে কাজ করছেন— এবং সকলেই এসে মিলেছেন কর্মবাদে। যদিও বিশুদ্ধ ধর্মতত্ত্বে নিয়তি ও দেবগণ একত্র সহাবস্থান করতেই পারেন না (তথাপি প্রায় সব প্রাচীন ধর্মেই তাঁরা তা করে থাকেন) কিংবা কাল যদি সত্যিই ভালমন্দের নিয়ন্তা হয়, যা অধিকাংশ ক্ষেত্রেই দেখানো হয়, তা হলে কাল নিয়তিকে বর্জন করে। তা হলে ঠিক ভাবে বলতে গেলে, বিধাতা বা ঈশ্বরের বা নিয়তির কোনও তাৎপর্যপূর্ণ ভূমিকা থাকে না। পরিশেষে স্বতন্ত্র ইচ্ছাকে যদি অবকাশ দেওয়া হয়, তা হলে ঈশ্বর, নিয়তি, সম্রাট কাল কারওরই যথার্থ কোনও করণীয় থাকে না।ব্রাহ্মণ্যধর্মে মরণোত্তর অবস্থার বহু বিকল্প আছে: আত্মা সাময়িক ভাবে স্বর্গ বা নরকে যেতে পারে এবং পরে নিজের পাপপুণ্যের পরিমাণ অনুসারে, অর্থাৎ কর্ম দিয়ে সে যত কালের জন্যে স্বর্গ বা নরকবাস অর্জন করেছে সেই অনুসারে, স্থান পরিবর্তন করতে পারে। তার মোক্ষ বা নির্বাণ হতে পারে; সে মনুষ্যেতর জাতিতে বা জড় পদার্থ হয়েও জন্মাতে পারে। বিদেহী আত্মা হয়ে সে ঊর্ধ্ব বা অধঃস্থানে ঘুরে বেরিয়ে প্রবণতা অনুযায়ী মানুষের ভাল বা মন্দ করতে পারে। জ্যোতিষ্কদেহী হয়েও ইতস্তত ভ্রমণ করতে পারে। এ তত্ত্বটি অর্বাচীন খ্রিস্টীয় বা অন্য ধর্মমতেও স্বীকৃত। স্পষ্টই বোঝা যায়, এতগুলি মরণোত্তর অবস্থা পরস্পর নিরপেক্ষ, কিন্তু পরম্পরাক্রমে কিংবা উত্তরোত্তর জন্মে হওয়া সম্ভব।
ভারতীয় ব্রাহ্মণ্য, বৌদ্ধ ও জৈনশাস্ত্রে মরণোত্তর যে অবস্থাটি সবচেয়ে সাধারণ ও সচরাচর ঘটে থাকে তা হল পুনর্জন্ম। প্রাচীন মানুষের মরণোত্তর অবস্থা সম্বন্ধে কী ধারণা ছিল তা প্রথম জানা গেল প্রত্নখননে সমাধির মধ্যে পাওয়া মৃতের ব্যবহার্য জিনিসপত্র দেখে, বিশেষত ধনীর— দাস, স্ত্রী, বিলাসদ্রব্য, শয্যা, রথ, শকট, শকটবাহী পশু ও খাদ্যবস্ত্র, এই সব। এ থেকে সন্দেহাতীত যে ধারণা ক’টি জন্মাল তা হল: (১) মৃত্যুর পরে আত্মার কোনও না কোনও রূপে অস্তিত্ব, (২) তার ভোগ্যবস্তুর ভোগ করবার ক্ষমতা এবং এ সবের অভাবে ক্লেশের সম্ভাবনা, (৩) তার জীবিত আত্মীয়দের মনে একটা ভয় ও কর্তব্যবোধ থাকায় এগুলি সংগ্রহ করে তারা মৃতের সঙ্গে সমাহিত করে। স্পষ্টতই দীর্ঘকাল ধরে স্বর্গে বা নরকে থাকা বা মোক্ষলাভের সম্ভাবনা এদের মনে স্থান পায়নি, তাই বহুকাল ধরে সমাধিতে ওই ভোগ্যবস্তুর সমারোহ চলে এসেছিল।
জৈনরা শ্রাদ্ধ করেন না, কারণ তাঁদের মতে মৃত ব্যক্তির তৎক্ষণাৎ পুনর্জন্ম হয়। মহাভারত-এও শুনি, ‘মৃত্যু ও পুনর্জন্মের মধ্যে কোনও কালগত ব্যবধান নেই।’(৩:১৮১:২৩, ২৪) ধর্মসূত্রকার আপস্তম্ব ও গৌতম বলেন মৃত্যুর কিছুকাল পরেই পুনর্জন্ম ঘটে। (আপস্তম্ব ২:১:২:২; গৌতম ২:২৯,৩০) শংকরাচার্যের সমকালীন দার্শনিক মণ্ডনমিশ্র তাঁর ব্রহ্মসিদ্ধান্ত-এ বলেন, ‘যাঁরা ব্রহ্মলোকে যান তাঁরা পুনর্জন্ম হওয়া পর্যন্ত সেখানেই থাকেন। জোরাষ্ট্রীয়বাদ সম্বন্ধে হুইটরো বলেন, ‘ধর্মতত্ত্বের ইতিহাসে এই অন্তিম বিষয়গুলিই প্রথমে পরলোকতত্ত্বে সুশৃঙ্খল ভাবে বিন্যস্ত হয় এবং জুডিয়, খ্রিস্টীয় এবং ইসলাম ধর্ম এর দ্বারা প্রবল ভাবে প্রভাবিত হয়।’ (১৯৮৮, পৃ. ৩৪) গ্রন্থকার সেমিটিক ধর্মগুলিও জোরাষ্ট্রেয়ার মতের কথাই বলছেন, তবু প্রাচীন সুমের, মিশর ও চিনেও পরলোকতত্ত্ব বেশ আগেই পরিলক্ষিত হয়। ভারতবর্ষে প্রথম নগরায়ণের সময়কার অর্থাৎ সিন্ধু সভ্যতার কালের পরলোকতত্ত্বগত বিশ্বাস সম্বন্ধে কিছুই জানতে পারা যায় না। কিন্তু দ্বিতীয় নগরায়ণের যুগে এই ধরনের চিন্তা বেশ একটা বুদ্ধিগ্রাহ্য রূপ পরিগ্রহ করেছে, যদিও মাঝে মাঝে পরস্পরবিরোধী মতের সমাহারে ও সহাবস্থানে তাদের চেহারা ঝাপসা হয়ে এসেছে।
মিশেল উল্যা বস্তু সম্বন্ধে নির্দিষ্ট দুটি দৃষ্টির কথা বলেন, ‘যে দুটি চিরকালই এক অন্তরালের দু’পাশে বিচ্ছিন্ন থাকে, যেখানে চেতন আত্মা ও পূর্বতন সত্তাটিকে গ্রাস করে এবং পরবর্তীটিতে তখনও প্রবেশ করেনি, কেবল তার বিশুদ্ধ অবিভক্ত সত্তায় বিরাজ করে।’ (১৯৭৯, পৃ. ৩০৮) ম্যান্ডিয়ানদের সম্পর্কে শুনি ‘সাধুদের আত্মা পৃথিবীতেই বাস করে, যেন প্রবাসে। ততক্ষণ এখানে মন্দ আত্মার রাজত্ব, বন্দি অবস্থায় অন্ধকারের শক্তির সঙ্গে যাদের সম্পর্ক- অন্য মানুষের দেবতা, অন্য বিশ্বাসের লোকদের সঙ্গে। …মৃত্যুর মুহূর্তে এক দিব্য পুরুষ দেহ থেকে আত্মাকে অপরের দিকে স্বর্গরাজ্যে নিয়ে যান, জ্যোতি ও মহাজীবনের রাজ্যে।’ (এনসাইক্লোপিডিয়া অব রিলিজিয়ন অ্যান্ড এথিক্স, ৭ম খণ্ড, পৃ. ৮৭) প্রাচীন মেক্সিকোবাসীর বিশ্বাস ছিল, প্রত্যেকেই শুধু যুদ্ধে মৃত সৈনিক ও সন্তানজন্মে মৃতা নারী এরা ছাড়া সকলেই (নরকে যায়)। মানুষের ভাগ্য সমর্পিত আছে সর্বশক্তিমান ‘টোনালপোহুয়াল্লি’র (রাশিচক্রের গোলকের) কাছে, লোকান্তরে তার জন্ম কোনও নৈতিক বিচার অনুসারে হয় না। তার কর্তব্য দেবতাদের জন্যে যুদ্ধ করে প্রাণ দেওয়া এবং এই ভাবে বিশ্ববিধানকে অক্ষুণ্ণ রাখা।’ (ব্রিটানিকা ম্যাক্রোপিডিয়া ২য় খণ্ড, পৃ. ৫৫১) এখানে পরলোকতত্ত্ব অনেকটাই নিয়তিনির্ভর। ‘রাশিচক্র হল কালের দ্যোতক যা মানুষের ভাগ্য নির্ণয় করে, যুদ্ধে সে দেবতাদের জন্য প্রাণ দিয়েছে কিনা সেই বিচারে। পরজন্মে কুশলে থাকার একটিই হল মানদণ্ড। কিন্তু যেহেতু কালের দেবতা কী ভাবে লোকটি জীবন অতিবাহিত করেছে তা দিয়ে সিদ্ধান্ত নেন না, কিন্তু কী ভাবে সে মরেছে শুধু তাই দিয়েই নেন, তার ফলে (সিদ্ধান্তটি) অল্পবিস্তর নৈতিকতা-নিরপেক্ষ ও নিয়তিনির্ভর হয়ে পড়ে। সেন্ট অগাস্টিনের লেখায় পরলোকে মানুষের কুশলে থাকার প্রসঙ্গ আছে। ঈশ্বরের প্রেমে সব মানুষের মিলিত হওয়া সত্ত্বেও অগাস্টিনের স্বর্গ সাম্যবিধির স্বর্গ নয়; গুণানুসারে উচ্চ-নীচ ভেদ সেখানে আছে; যদিও সেখানে গৌরব ও মহিমা কী ভাবে বিভিন্ন মাত্রায় প্রদত্ত হবে অগাস্টিন স্পষ্ট ভাবে তা দেখতে পাননি।… আলোকজান্দ্রিয়ার প্লেটো ইডেনের ঈশ্বরকে প্লেটোর ঈশ্বরের মতো আধ্যাত্মিকরূপে চিত্রিত করতেই বেশি পছন্দ করতেন।… প্রথম শতকের গ্লস্টিকরা… (এ ব্যাপারে) অবাধ কল্পনার আশ্রয় নিতেন।’ (গীস, ১৯৭১, পৃ. ১০৫) যেখানে জ্ঞানের ফাঁক আছে মানুষ সেখানেই স্বপ্ন বোনে। মরণোত্তর জীবন তেমনই এক ফাঁক, কাজেই যত রকমের কল্পনাশ্রয়ী চিত্র দিয়ে বিভিন্ন রচয়িতা সেই ফাঁকটি ভরাবার চেষ্টা করেছেন।
চিনে ‘প্রচলিত মূল্যবোধ সমর্থন পেত দেবতাদের কাছ থেকে প্রকাশিত তথ্যে, আর মরণোত্তর শোধনশালার কল্পনায়, সেখানে আত্মার একটি অংশ যায় কর্মফলের শুভাশুভ পরিণতির নিয়ম অনুসারে পাপ অনুসারে শাস্তি পেতে। ওই শোধনাগারে দশটি মহল আছে, প্রত্যেকটিতেই একজন বিচারক আছেন। অপরাধ অনুযায়ী শাস্তির বিধান দেওয়ার জন্যে। এই শোধনালয়ে থাকাটার কাল সংক্ষেপিত হতে পারে (অন্য) কারও পুণ্যের অনুদানে, বৌদ্ধ বা তাও’বাদী ধর্মীয় অনুষ্ঠানে, অর্থব্যয়ে। পাপ ক্ষয় হতে হতে আত্মা দশম মহলে পৌঁছয়, যেখানে সে কী রূপ পরিগ্রহ করে থাকবে তা নির্ণীত হয়।’ (ম্যাকমিলান এনসাইক্লোপিডিয়া অব রিলিজিয়ন ৩য় খণ্ড, পৃ. ২৮২) চিনে ‘দ্বিতীয় বা তৃতীয় শতকে বিশ্বাস করা হত যে, ‘তা’ই পাহাড়ের মধ্যে ভূগর্ভস্থ একটি রাজ্য আছে, যেখানে বিচারকরা মৃতদের বিচার করে ভাগ্য নির্ণয় করেন।’ (ঐ ৫ম খণ্ড, পৃ. ২৬৭) ‘১৬৫ খ্রিস্টপূর্বাব্দের একটি শিলালেখে লাওৎসু-কে স্রষ্টা দেবতা বলে বর্ণনা করা হয়েছে, গৌরবে যিনি সূর্য, চন্দ্র ও নক্ষত্রদের সমান। সমকালীন একটি গ্রন্থ তাঁর ভক্তদের আশ্বাস দেয়, ‘মানবজাতির পরিত্রাণের জন্যে তিনি বারবার অবতীর্ণ হয়েছেন।’ (ঐ পৃ. ২৬৮) এখানে পুনর্জন্ম তত্ত্বটি তত্ত্বগত ভাবে অবতারবাদে পৌঁছে পূর্ণতা লাভ করেছে, এ শুধু দেবতাদের ওপরে পুনর্জন্মবাদ আরোপ করা ছাড়া আর কিছুই নয়। দেবতাদের ক্ষেত্রে এটি মানবহিতৈষার একটি প্রয়োজনীয় পদক্ষেপ, ‘মানুষ পরিত্রাণ পাক’ এই বোধে পরহিতে শুভেচ্ছা-প্রণোদিত হয়ে দেবতারা অবতীর্ণ হন। যেমন চিনে তেমনই ভারতবর্ষে। মহাযান বৌদ্ধধর্মের এই তত্ত্বটি ভারতবর্ষ থেকে চিনে যায়। কর্মের দিকে থেকে সঞ্চিত কর্মক্ষয় করার প্রয়োজনে অথবা অন্য কর্ম অর্জন করার জন্য নির্বাণযোগ্য আত্মা নবজন্ম পরিগ্রহ করে থাকে। অন্য ভাষায় বললে, কর্ম অনুসারে মানুষের যত বার জন্মানো প্রয়োজন, তত বারই পুনর্জন্ম হয়। ‘যদিও পুনর্জন্মকে… দেখতে হবে অনেক বড় প্রেক্ষাপটে, (তবু) এতে কোনও সন্দেহ নেই যে, ধর্মশাস্ত্রকারদের কাছে এটি ছিল কর্মের প্রথম এবং সবচেয়ে গুরুত্বপূর্ণ ফল।’ (ও’ফ্লাহাটি (সম্পাদিত) ১৯৮৩; পৃ. ৭৮)
মেক্সিকোবাসী বিশ্বাস করত যে, যুদ্ধক্ষেত্রে মৃত সৈন্য ও প্রসবকালে মৃত নারী ছাড়া সকলেই কঙ্কাল-মুখোশ পরা মৃত্যুদেবতা ‘মিকটলান’-এর কাছে যায়। সেখানে চার বছর ঘুরে বেড়ায় যতক্ষণ না নবম নরকে পৌঁছয়, সেখানে গিয়ে তারা একেবারে অদৃশ্য হয়ে যায়। (মৃতদের জন্যে উপহার) মৃত্যুর আশি দিন পর পর্যন্ত (দেওয়া) চলে, তার পর বৎসরান্তে; দুই তিন (বা) চার বছর পরে জীবিত ও মৃতদের মধ্যে যোগসূত্র ছিন্ন হয়ে যায়। কিন্তু যে বিজয়ীরা সূর্যের পরিচারকদের নিয়ে স্বর্গে পৌঁছেছে তারা চার বছর পরে কূজনশীল পাখি হয়ে মর্তে আসে… রাত্রে চতুষ্পথের মোড়ে দিব্য রমণীরা এসে পথিকদের পক্ষাঘাতগ্রস্থ করে তোলে। এখানে ধর্মতত্ত্বের দিকে থেকে ভারতীয় বোধ ও বিশ্বাসের সঙ্গে প্রচুর পার্থক্য। ভারতীয় শাস্ত্র বলে, সূর্যের মধ্যে দিয়ে আত্মার যে যাত্রা তা দেবযান, মোক্ষেই সে পৌঁছয়; চন্দ্রের মধ্যে দিয়ে যে গতি তা পিতৃযান, এর অন্তে পুনর্জন্ম। তা ছাড়া কূজনশীল বিহঙ্গরূপে জন্মানোর মতো কবিত্ব আমাদের পরলোকতত্ত্বে কোথাও নেই, কারণ আমাদের মনোভাব এ প্রসঙ্গে অত্যন্ত গুরুগম্ভীর; এবং নেহাৎ সাদামাটা তার গঠন।’পূর্ব এশিয়া জুড়ে এক প্রলয়োত্তর আনন্দলোকের কল্পনা গড়ে উঠেছিল যার কাঠামোতে এত বিরোধ ছিল না, বিশ্বজনীন পরিপূর্ণ সত্তার পরিপন্থী কোনও ব্যক্তিত্বের সন্ধান সেখানে পাই না।’ (ম্যাকমিলান এনসাইক্লোপিডিয়া, পৃ. ৫২২) বাবিলনে ‘যদি কেউ পুত্রহীন হয়, শ্রাদ্ধ ও মরণোত্তর দানসামগ্রী দেওয়ার মতো কেউ (পুত্র) না থাকে তা হলে সে ভিক্ষুকের মতো থাকে; কিন্তু অনেক পুত্র থাকলে সে কতকটা স্বাচ্ছন্দ্যের মধ্যে থাকতে পারে। আর যে তরুণরা যুদ্ধে প্রাণ দিয়েছে তারা এবং ছোট শিশুরা মোটের ওপর ভালই থাকে।’ (ঐ পৃ. ৪৬২) এখানে পুত্র সন্তানের ওপরে ঝোঁকটা খুব নজরে পড়ে, পুত্রবত্তার ওপরে পারলৌকিক সুখস্বাচ্ছন্দ্য নির্ভর করে। এমন একটা ঝোঁক ভারতবর্ষে সর্বব্যাপী। কন্যা থেকে পিতার কোনও পারলৌকিক বা আধ্যাত্মিক লাভ হয় না, পুত্ৰই সর্বেসর্বা। ‘পুৎ’ নামক নরক থেকে ত্রাণ করে বলেই নাকি সে পুত্ৰ।
‘বিপুল অজ্ঞাতে’র জগতে, মরণোত্তর লোকে আত্মার ভবিষ্যৎ নিয়ে যত জল্পনা রচিত হয়েছে, তার রূপ এসেছে সমাজে চলিত দর্শন, সমাজতত্ত্ব এবং সামাজিক নীতিবোধ থেকে। এগুলি সরাসরি বা গৌণ ভাবে প্রতিফলিত হয়েছে পারলৌকিক জীবনের ছকে। পুত্রের দ্বারা সম্পত্তি পরম্পরাগত ভাবে বংশে সুরক্ষিত হত, কাজেই মৃত পিতার সুখ বিধানের ব্যাপারে তারই প্রাধান্য। যে সমাজ গোষ্ঠীযুদ্ধে সর্বদা লিপ্ত, যেখানে গোষ্ঠীর মঙ্গলই সর্বোচ্চ প্রাধান্য পেত, সেখানে যুদ্ধে মৃত অর্থাৎ গোষ্ঠীর কল্যাণের জন্য মৃত সৈনিকের এবং প্রসবকালে মৃত মাতা— অর্থাৎ সন্ততি বিস্তারের মাধ্যম যে নারী, তার প্রাধান্য বেশ বোঝা যায়। সন্ততি যে সযত্নে লালিত একটি সম্পত্তি, সে কথা মনে রাখলে এ বোধ আরও সহজগম্য হয়। প্রসবকালে মৃত মাতাও গোষ্ঠীর উর্বরতার প্রতীক, যে উর্বরা গোষ্ঠীর সন্ততির পরম্পরা রক্ষা করে। মেক্সিকোর ধর্মবিশ্বাসে চার বছর পরে জীবিতের সঙ্গে মৃতের যোগসূত্র ছিন্ন হয়ে যায়, এই বিশ্বাসটির অর্থ হল, মৃতের উত্তরাধিকারীরা শ্রাদ্ধ ও মৃতের উদ্দেশ্যে দানের দায়িত্ব থেকে তখন মুক্তি পায়। অর্থাৎ নির্দিষ্ট একটা সময়ের পরে মৃতের সম্বন্ধে আর কোনও দায় থাকে না, গোষ্ঠীজীবন পূর্বখাতে আবার প্রবাহিত হতে থাকে।
ভারতবর্ষে একটি মত আছে যে, মৃত্যুর সময়ে সমস্ত অঙ্গপ্রত্যঙ্গ প্রাকৃতিক উপাদানে বিলীন হয়: বাক্‌শক্তি যায় অগ্নিতে, চোখ দুটি সূর্যে, মন আকাশে, কর্ণ, শ্রুতি দিকগুলিতে এবং পরিশেষে নিঃশ্বাস বায়ু বাতাসে মিশে যায়।’ (শতপথ ব্রাহ্মণ ১০:৩:৩:৮) ‘বরুণের পুত্র ভৃগু মৃতদের দেশে গিয়েছিলেন।’ (ঐ ১১:৬:১:১) তা হলে মৃতদের দেশ বলে কিছু ছিল। উপনিষদ পর্যন্ত সাহিত্যে স্বর্গ-নরক স্পষ্ট বিভাজন ছিল না, এবং বাস করার মেয়াদও পরিষ্কার করে কোথাও বলা হয়নি, যাতে মনে হতে পারে যে, পরলোকে আত্মার অনির্দিষ্ট কাল ধরে থাকে। বৃহদারণ্যক উপনিষদে প্রথম মৃত্যুর পরে স্বর্গলোকে উত্তরণের কথা শুনি। (৪:৪:৩:৪, আরও স্পষ্ট করে আছে ১:৫:১৭ এবং কৌষীতকি উপনিষদে ২:১৫) এই সব শাস্ত্রাংশের মধ্যে যেখানে মানুষের শক্তি এবং ইন্দ্রিয়গুলি প্রকৃতির নানা অংশে বিলীন হয়ে যাওয়ার কথা আছে তাতে যেন মরণোত্তর কোনও ‘লোক’-কে অস্বীকারই করা হচ্ছে; বিশেষ ওইখানে মনেরও বিলীন হওয়ার কথা আছে এবং মনহীন আত্মা কল্পনা করা কঠিন। পরবর্তী কালের কিছু সাহিত্যও এ মতের সমর্থন আছে। ভৃগুর মৃতলোকে অবতরণের মতো কথা হোমার ও ভার্জিলেও আছে। রামায়ণে কিন্তু লঙ্কাকাণ্ডে মৃতদের আত্মারাই জীবিতদের সঙ্গে দেখা করতে আসে। এই যে স্থির অথচ অনির্দিষ্ট একটি মরণোত্তর লোক, এ হল ঋগ্বেদের দশম মণ্ডলে যমসম্পর্কিত সূত্রগুচ্ছের উত্তরাধিকার, যেখানে মৃতদের সঁপে দেওয়া হচ্ছে মৃতদের অধিপতি যমের হাতে এবং মিনতি করা হচ্ছে, তিনি যেন এদের খাদ্য, আশ্রয় ও সঙ্গ দিয়ে সুখে রাখেন। পরলোক যেন ইহলোকের একটি প্রলম্বিত রূপ। দশম মণ্ডলের ওই সূত্রগুচ্ছেও গণমানসে প্রোথিত কিছু বিশ্বাস ও আচারের প্রতিফলনই পাওয়া যায়।
‘যে নিয়তির সঙ্গে মানুষের ‘পরলোক’-এ দেখা হবে, তার সম্বন্ধে ধারণা খুব স্পষ্ট নয়।’ (রোঢ় ১৯৪৬, পৃ. ১১৩) বস্তুত, উপনিষদের শেষাংশের আগে পরলোক সম্বন্ধে ধারণা খুবই অস্পষ্ট ছিল। এবং পুরাণগুলির একাগ্র ও বহুমুখী প্রয়াস সত্ত্বেও— যেখানে ধারণাগুলি নানা ভাবে রূপায়িত হয়েছে— এ সব ভাবনা পরস্পরবিরোধী এবং ক্রমে ক্রমে বিরক্তিকর ভাবে ভাসা-ভাসা হয়ে উঠছিল। বেশ অর্বাচীন বৃহন্নারদীয়পুরাণ-এ স্পষ্ট বলা আছে, ‘যমই পাপ-পুণ্যের চূড়ান্ত বিচার কর্তা এবং পরলোকে আত্মার যথোচিত স্থান তিনিই নিরূপণ করে দেন।’ পুরো গরুড়পুরাণ-এর বিষয়বস্তু হল মৃত্যু, অন্ত্যেষ্টিক্রিয়া ও শ্রাদ্ধ। এ ছাড়াও কিছু কিছু অন্য অনুষ্ঠানের কথা আছে (বার্ষিক শ্রাদ্ধ ইত্যাদি) যাতে পরলোকগত আত্মা সুখে শান্তিতে থাকতে পারে। মৃত্যুর মুহূর্ত থেকে পদে পদে আত্মাটির কী গতি হবে তারও আনুপুঙ্খিক বিবরণ আছে, আত্মার অগ্রগতির পথে অসংখ্য বাধাবিপত্তি, এ সব পেরিয়ে সে যমের সম্মুখীন হবে এবং শেষ পর্যন্ত নরকে যাবে। নরকে নবাগতের আগমন এবং যমদূতের নামে নানা তাড়না ও যন্ত্রণার বর্ণনা আছে। জীবনে সে যে যে পাপ কাজ করেছে তারই ফল সে ভোগ করে। নরকযন্ত্রণার সুদীর্ঘ বর্ণনা আছে। জীবনে পালনীয় বিধিনিষেধের একটি তালিকা, যথার্থ পুত্র এবং শ্রাদ্ধাধিকারীই যে সম্পত্তির উত্তরাধিকারী, সে কথাও বলা আছে। তার পর আছে সহমরণের গুণকীর্তন এবং ‘সতী’র মহিমা বর্ণনা। এর পরে একটি অংশে অন্ত্যেষ্টি ও শ্রাদ্ধ সম্পর্কে প্রশ্নোত্তরের একটি অংশ আছে। এ সবের একটি বৃহৎ অংশ শ্রাদ্ধ ও প্রায়শ্চিত্তে ব্রাহ্মণকে ‘দেয়’ দানসামগ্রীর মূল্য ও পরিমাণ। এই দানে শুধু যে দাতার পুণ্য বাড়ে তা-ই নয়— মৃতের আত্মার সদগতি হয়। পুরোহিতকুলের অর্থগৃধুতা ক্রমে বাড়ছিল, এখানে তার প্রমাণ মেলে।
শাস্ত্রে এটা স্পষ্ট যে, পরলোকে আত্মার গতি এবং অবস্থা অনেকটাই নির্ভর করে তার জীবিত আত্মীয়রা মৃত্যুর পরে তার পারলৌকিক সদগতির জন্য কী কী করে; তার নিজের পুণ্যকর্ম এবং তার আত্মীয়দের দেওয়া দান— এর দ্বারাই তার পারলৌকিক অবস্থান নিরূপিত হয়। এর পরে মাতৃগর্ভে ভ্রূণের বৃদ্ধি, ধীরে ধীরে মানবশিশুরূপে তার পরিণতি, পরে আবার নরকের বর্ণনা এবং নরকে যাওয়ার পথগুলির বিবরণ। তার পরে আবার আত্মার সদগতির উদ্দেশ্যে ব্রাহ্মণকে দানের মাহাত্ম্য, যথাযথ ভাবে অনুষ্ঠিত শ্রাদ্ধের গুণকীর্তন এবং শ্রাদ্ধানুষ্ঠানে পাঁচটি সম্ভাব্য ত্রুটির স্বীকৃতি। এর পরে বিক্ষিপ্ত ভাবে নানা ছোটখাটো অনুষ্ঠান এবং খুচরো নানা দানের পুণ্য ঘোষণা, এরই সঙ্গে শ্রাদ্ধে বৃষোৎসর্গের মাহাত্ম্যও বলা আছে।
ব্রহ্মপুরাণ-এর সুদীর্ঘ একটি অংশে মৃত্যুর পরের অবস্থা বর্ণনা করা হয়েছে। (২:৪০:১০-৫০) আত্মা বিভিন্ন লোকে কল্পকাল পর্যন্ত বাস করে— আকাশ, গন্ধর্বলোক, সূর্য, চন্দ্র, নক্ষত্র এবং দেবলোক, ইন্দ্রলোক ও প্রজাপতিলোক। উল্টোদিকে আত্মার গতি হল পিতৃলোক থেকে পৃথিবীতে; তার পরে হরি, বরাহ, নরসিংহ, বিষ্ণু, নারায়ণলোক, অনিরুদ্ধের নগরীগুলিতে এবং শেষ প্রদ্যুম্নলোকে। স্পষ্টতই এ বিবরণ নারায়ণীয় সাত্বত সম্প্রদায়ের ব্যূহবাদের সঙ্গে জড়িত। কৃষ্ণ-র দুই বংশধর এখানে স্বতন্ত্র লোকের অধিষ্ঠাতা হিসেবে দেখা দিচ্ছেন। নারদপুরাণ-এ মৃত্যুর পর থেকে আত্মার গতি, নানা বিঘ্নসংকুল পথে এবং অবশেষে তার পরিণতি ভ্রূণত্বে, মাতৃজঠরে যাপিত মাসগুলির যন্ত্রণা, যার অবসান ঘটে জন্মে অর্থাৎ পুনর্জন্মে। (২:৪:২-৭)
কেউ শাস্ত্র নির্ধারিত কর্তব্যগুলি সম্পাদন করতে পারলে মৃত্যুর পরে একশতবার পুনর্জাত হয়ে প্রথমে বিরিঞ্চি হয়, পরে রুদ্রলোকে যায়। বিষ্ণুর ভাগবতলোক বর্ণনার অতীত। (ভাগবত পৃ. ৪:২৪:২৯) মানুষ শেষ নিঃশ্বাস ত্যাগ করার পরে পূর্বদেহ ত্যাগ করে নিজের কর্ম অনুসারে দ্বিতীয় দেহে প্রবেশ করে। বহু বিঘোষিত চরণটি হল, ‘ক্ষীণে পুণ্যে মর্ত্যলোকং বিশন্তি’ (দেবীভাগবত পৃ. ৩:১২:৬২), অর্থাৎ আত্মার পুণ্যার্জিত স্বর্গবাস শেষ হয় তার অর্জিত পুণ্য ক্ষয় পাওয়ার সঙ্গে সঙ্গে, এবং তখনই সে মর্তে পুনর্জাত হয়। সাধু ভাবে জীবনযাপন করলে মানুষ পরজন্মে উচ্চতর বর্ণে জন্মায়। ‘সচ্চরিত্র শূদ্র বৈশ্যত্ব পায়, সাধু বৈশ্য ক্ষত্রিয়ত্ব এবং সাধু ক্ষত্রিয় ব্রাহ্মণত্ব পায়। যে ব্রাহ্মণ শান্ত এবং বাসনামুক্ত সে কৈবল্য লাভ করে।’ (ওই ৪:১:১৮,১৯) এক ধাপ পেরিয়ে যেমন উন্নতির সম্ভাবনা নেই, তেমনই পরবর্তী উচ্চতর বর্ণে জন্মাবার প্রলোভনটি মানুষের সামনে সতত উপস্থিত। ধৈর্য, সাধুতা ও উচ্চবর্ণের নিরলস সেবায় তা মেলে।
আর একটি জায়গায় পড়ি, সত্য যুগে মানুষ পুণ্যকর্ম করে স্বর্গে যায়; ব্রাহ্মণ, ক্ষত্রিয়, বৈশ্য ও শূদ্র পুণ্যকর্মের দ্বারা অব্যবহিত উচ্চতর বংশে জন্মায়। সত্য, করুণা, দান, নিজের স্ত্রীর প্রতি বিশ্বস্ততা, সর্বজীবে অহিংসা, সর্বজীবে সমদৃষ্টি— এই সব নীতি অনুসরণ করলে ধোপার মতো নীচ জাতীয়রাও স্বর্গে যায়। ত্রেতা, দ্বাপর ও কলিতে দুষ্কর্মকারী নরকে যায় এবং এক কল্পকাল নরকেই থাকে। তার পর তাদের পুনর্জন্ম হয়, পৃথিবীতে মনুষ্যরূপে। কলির শেষে যখন নতুন কৃতযুগ আসে, তখন পুণ্যবানরা স্বর্গ থেকে নেমে পৃথিবীতে মনুষ্য জন্ম পরিগ্রহ করে। দ্বাপরের শেষে কলির সূচনায় নরকের পাপীরা পৃথিবীতে মানুষ হয়ে জন্মায়। (ঐ ৬:১১:১৯-২৬)
একটি অদ্ভুত পুনর্জন্মের উপাখ্যানে আছে: বশিষ্ঠ রেগে গিয়ে নিজের ছেলে নিমিকে তৎক্ষণাৎ মৃত্যুমুখে পতিত হওয়ার অভিশাপ দেন। নিমির অনুরোধে পুরোহিতরা কৃত্রিম ভাবে নিমিকে জীবিত রেখে এক যজ্ঞ করেন। যুজ্ঞে খুশি হয়ে দেবতারা নিমিকে বর দেন। নিমি বলে, ‘আমি সর্বজীবের নেত্রে জীবিত থাকতে চাই।’ দেবতারা নিমিকে পরামর্শ দেন পার্বতীর আরাধনা করতে। পার্বতীর বরে নিমি ‘নিমিষ’ হয়ে সর্বজীবের (নেত্রে) জীবিত আছে। (৬:৫:২০)
মানুষের মরণোত্তর অবস্থা কোথাও স্পষ্ট, দ্বিধাহীন ও অপ্রতিহত ভাবে উচ্চারিত হয়নি। বিস্ময় ও কৌতুকের ব্যাপার হল, বহু পরস্পরবিরোধী তত্ত্ব একত্রে গেঁথে বৃহৎ ধর্ম-সাহিত্যে ইতস্তত ছড়িয়ে রাখা হয়েছে, এদের প্রত্যেকটিই উচ্চারিত হয়েছে শেষ কথা হিসেবে এবং অপ্রতিরোধ্যরূপে। ‘সারাজীবনের পুণ্যের ফলে স্বর্গলাভ হয়’, আবার অন্যত্র, ‘কেউ কোনও দেবতার মন্দির নির্মাণ করলেই স্বর্গে যায় এবং মন্দিরে যত সংখ্যক ধূলিকণা আছে তত বছর স্বর্গে বাস করে।’ (দেবীভাগবত পৃ. ৯:২৯:৫২) ‘অতিথি বা ক্ষুধার্তকে লোকে যা দান করে পরলোকে তা-ই সে ভোগ করে, যা দান করেনি এমন কোনও কিছুই সে ভোগ করতে পায় না। স্বর্গবাসের আশীর্বাদ ভোগ করবার পরে মানুষ ভারতবর্ষে জন্মায় এবং ক্রমে ক্রমে উচ্চতর বিপ্রবর্ণে জন্মায়।’ (ঐ ৯:২৯:৬৫,৬৬) একটি বারংবার উচ্চারিত তত্ত্ব হল মানুষকে তার সমস্ত কর্মেরই ফল ভোগ করতে হয়, ফলভোগ না করা পর্যন্ত কর্মের ক্ষয় হয় না অথচ, পরে দেখব যে, অসংখ্য কর্মের কথা বলা হয়েছে যা সর্ব পাপের ফল ক্ষয় করে, শুধু নিজের নয়, ঊর্ধ্বতন ও অধস্তন বহু পুরুষের
এই বহুবিধ অনুত্তরিত প্রশ্নে সমাকীর্ণ বিষয়টিই ঠিক ভাবে প্রতিফলিত করে যে, শাস্ত্রকারদের অভিপ্রায় হল, মানুষ যাতে কোনও দিনই স্পষ্ট বুঝতে না পারে কোন কর্মের কী ফল, বা তার থেকে প্রাপ্য কী অভিজ্ঞতা; ফলে সমস্ত জীবনটাই সে কাটায় নিরন্তর ভয় এবং আতঙ্কে। পৃথিবীর সর্বত্রই পুরোহিতশাসিত ধর্ম সরল ব্যাখ্যাকে ভয় পায়। যে কোনও সময়ে যে কোনও কর্মকে নিয়তির ওপরে আরোপ করা যায়, এমন একটা ব্যবস্থা ধর্মের আবশ্যিক অঙ্গ। নিয়তি অমোঘ ও দুয়ে। কাজেই কর্ম ও কর্মফলের মধ্যে সমানুপাতিক সম্বন্ধ খোঁজা নিরর্থক, এমন একটা সম্বন্ধ কখনওই ওই ধর্মের অভিপ্রেত ছিল না। তাই তার বদলে আমরা পাই জটিল গঠনের একটি গোলকধাঁধা, যার থেকে নিষ্ক্রমণের পথ নেই।
মানুষের মরণোত্তর অবস্থা গভীর রহস্যে আবৃত, জন্মান্তরে কৃত পাপ ও পুণ্য কর্মেরই এই রহস্য, যার দ্বারা তার মরণোত্তর অবস্থা নির্ণীত হয় যার প্রত্যেকটি প্রকারভেদ নিয়তিকে প্রত্যাহ্বান জানায়: যদি কর্মফল অনুসারেই তার মরণোত্তর অবস্থা নির্ণীত হয় তবে নিয়তির তো কোনও অবকাশই নেই। পুণ্যের কোনও সর্বজনস্বীকৃত সংজ্ঞা নেই; বিভিন্ন অঞ্চলে, বিশেষত বিভিন্ন যুগে পুণ্যের সংজ্ঞা পরিবর্তিত হয়।
কিন্তু পুণ্যকর্ম যে মরণোত্তর সুখের হেতু এ কথা প্রায় সকলেই স্বীকার করে; তথাপি দুয়ে নিয়তি এই পরিচ্ছন্ন ছকটির মধ্যে অনুপ্রবিষ্ট হয়ে সব হিসেব গোলমাল করে দেয়। পুণ্যময় জীবনের পরে যদি কেউ নীচ অবস্থানে জন্ম নেয়, তা হলে তার ব্যাখ্যায় নিয়তিকে টেনে আনা হয়। শাস্ত্রকারদের পক্ষে সৌভাগ্যের কথা হল, কোনও লোক পূর্বজন্মে কেমন কাজ করেছিল তা কোনও মতেই জানা বা প্রমাণ করা যায় না। কাজেই হিসেব শুরু করা যায় যা প্রত্যক্ষ, বর্তমান, সুজ্ঞেয় তাই দিয়ে। তবু এই জীবনেও অজ্ঞেয়তার একটা মাত্ৰা এসে পড়ে, একে আমরা নিয়তি বলি, ভুলে যাই মরণোত্তর অবস্থাকে নিয়ন্ত্রণ করে হয় নিয়তি, নয় তারই কৃতকর্ম, যুগপৎ দুটো কোনও ব্যাখ্যা নয়।
মরণোত্তর অবস্থার নানা বিকল্পগুলি পরস্পরবিরোধী এবং তা দিয়ে কোনও পরিচ্ছন্ন গ্রহণযোগ্য ছক তৈরি হতে পারে না: আত্মা পুনর্জাত হতে পারে, স্বর্গে অথবা নরকে যেতে পারে, শোধনলোকে যেতে পারে, জ্যোতিষ্ক শরীরে বা বায়ুভূত অশরীরী প্রেত শরীরে আকাশে বাতাসে ঘুরে বেড়াতে পারে, অথবা মোক্ষ বা নির্বাণ লাভ করতে পারে। প্রত্যেকটিই যুক্তিসংগত ও সম্ভাব্য, প্রত্যেকটিই কৃতকর্মের দ্বারা নিয়ন্ত্রিত, অথচ এমন কোনও আনুপাতিক তালিকা নেই যাতে নির্দিষ্ট করা আছে কোন কর্মের কোন ফল। ব্যক্তির মরাণোত্তর দশা সম্বন্ধে তাই একটি অন্তনির্হিত বিরোধ শাস্ত্রে রয়ে গেছে।
যখন কোনও গোষ্ঠী বা দলের ভাগ্যের কথা ভাবি বা মনুষ্যজাতির অন্তিম ভবিষ্যতের কথা ভাবি তখন এটা আরও স্পষ্ট হয়। অগ্নিপুরাণ-এর ভবিষদ্বাণী হল, বিশ্বজাগতিক প্রলয়, যা এ সৃষ্টির অবসান ঘটাবে। (অধ্যায় ৩৬৯-৬৯, মৎস্যপুরাণেও তাই, অধ্যায় ১৬৫) যুগান্তে যে পরিবর্তন আসবে তার বিস্তৃত বিবরণ পাই কূর্মপুরাণ-এ (অধ্যায় ৪৩, ৪৪-৫০); এখানে ধাপে ধাপে প্রলয়ের বর্ণনা; প্রাণীদের মৃত্যু অবিরল এবং স্থায়ী একটি ঘটনা, একে বলা হয় ‘নিত্য বিনাশ’; সর্ব মানবের ক্ষেত্রে নৈমিত্তিক বিনাশ অথবা ‘ব্রহ্ম প্রলয়’; চতুর্যুগের অবসানে যে উদ্দাম প্রলয় লীলা তার নাম ‘প্রাকৃতিক প্রলয়’। যে মানুষের ব্রহ্ম ও আত্মার অভেদ জ্ঞান হয়েছে সেই ব্যক্তির ক্ষেত্রে এটি ‘আত্যন্তিক বিনাশ’ অর্থাৎ মোক্ষ। ‘প্রাকৃতিক প্রলয় শতবর্ষব্যাপী অনাবৃষ্টি রূপে আসে, সমুদ্রগুলি শুকিয়ে যায়, সাতটি সূর্যের উদয় হয়, পৃথিবী, স্বর্গ ও মর্ত্য হয়ে ওঠে ‘অম্বরীষ’ অর্থাৎ তর্পণ ক্রিয়ার কমণ্ডলু। ভূ’লোক ‘মহ’লোক বিলীন হয়, ‘মহ’লোক আবার ‘স্ব’লোকে মিলিয়ে যায় এবং অবশেষে সব কিছুই ‘জন’লোকে বিলীন হয়। তার পর আসে বিশ্বজাগতিক অগ্নিকাণ্ড, যার থেকে সৃষ্টি হয় দিগব্যাপী মেঘমঙ্গল; বিষ্ণু যোগনিদ্রায় যান ও পরে সন্ন্যাসী হয়ে জাগেন ও পুনরায় সৃষ্টি করেন।’ (মার্কণ্ডেয় পুরাণ অধ্যায় ৫৩, ৬৭, ৭২, ৭৪-৭৬, ৭৮, ৮০ ও ৯৪) অন্যত্র একে বর্ণনা করা হয়েছে বিভিন্ন মন্বন্তরে— স্বারোচিষ, উত্তম, তাপস, রৈবত, চাক্ষুষ, বৈবস্বত, সাবর্ণিক ও সর্বসাবর্ণ। মনু’দের লোকের ঊর্ধ্বে ‘বৈকুণ্ঠ’-লোক মহাপ্রলয়ের সময়ে ‘শিবলোকে’ মিশে গিয়ে হয় ‘গোলোক’— গাভীর ক্ষেত্র।’ (ব্রহ্মবৈবর্ত পু. ব্রহ্মাণ্ড খণ্ড ২:২-১৪) গাভীর প্রতি এই উচ্ছ্বসিত ভক্তিপূর্ণ মনোভাব এই জন্য যে, গাভী বিষ্ণু বা শিবের চেয়ে অনেক বেশি প্রত্যক্ষ উপকারী; তা কল্পনাজগতে যত দূর সম্ভব একটি অস্পষ্ট ক্ষেত্র তৈরি করেছে; এর মহিমা কীর্তিত হয়েছে, কারণ দেবমণ্ডলীর শ্রেষ্ঠ দুই দেবতা শিব ও বিষ্ণু’র লোকের ঊর্ধে নির্ণীত হয়েছে ‘গো’লোকের স্থান, গাভী এই দুই শ্রেষ্ঠ দেবতারও ঊর্ধ্বে স্থান পেল। এ যদি মর্তের বৃন্দাবনের প্রতিকল্প না হয়ে থাকে, তা হলে এখানে ভবিষ্যতে স্থান পাওয়া মানুষের চিত্তকে আকর্ষণ করতে পারে না, ফলে গোলোক নেহাৎ অস্পষ্ট, বিমূর্ত একটি কল্পলোক।
প্রলয়ের পর অবশিষ্ট ওই দল বা গোষ্ঠীর মরণোত্তর অবস্থান বিকল্প হিসেবে অসার, কারণ মহাপ্রলয়ের পরে অবশিষ্ট জনগণের ভবিষ্যৎ নিয়েই এই কল্পনা। যুক্তির দিকে অসুবিধে হল, ঠিক এই ক’টি লোকের কর্ম পূর্বজন্মে এমনই এক রকম ছিল, যে সেই কর্মফলের জন্যে মহাপ্রলয়ে তাদের মৃত্যু অবধারিত ছিল। এটি সম্ভাবনার দিক দিয়ে একেবারে অসম্ভব না হলেও বিশ্বাস করা কঠিন হয়ে ওঠে। কাজেই পরলোকতত্ত্ব যুক্তির দিক দিয়ে একেবারে গ্রহণীয় বা আকর্ষণীয় হয়ে ওঠে না; কর্মবাদকে এ তত্ত্ব লঙ্ঘন করে, এবং নিয়তির জন্যে এটি বিরাট, প্রশস্ত অবকাশ রাখে।
দুঃখ অথবা অপ্রীতিকর অভিজ্ঞতা যে পাপকর্মের ফল এ কথা সর্বত্রই বলা হয়েছে। পাপের দু’রকম সংজ্ঞা: (১) যা নৈতিক ভাবে গর্হিত, এবং (২) যা ধর্মানুষ্ঠানের দৃষ্টিতে ত্রুটিযুক্ত। এই শেষেরটি আবার দু’রকম হতে পারে: (ক) করণীয় অনুষ্ঠানে ত্রুটি, ও (খ) অনুষ্ঠান না করা। (ঋগ্বেদ ১:২১, ২৩, ৮৫ অংশে নৈতিক পাপবোধের কথা আছে। বরুণ মানুষের আচরণের ওপর লক্ষ রাখেন, অপরাধীকে নিজের পাশে আবদ্ধ করেন এমন কথাতেও নৈতিক পাপবোধের প্রমাণ আছে।) সাধারণ ভাবে সব ধর্মমতই অন্য ধর্মমতকে ভ্রান্ত ও বিপথগামী মনে করে। জোরাষ্ট্রীয়মত অন্য ধর্মমতকে মন্দ বলে মনে করত, বৌদ্ধ, ইহুদি ইসলামীয় ও খ্রিস্টান মতে অন্য ধর্মমত ভ্রান্ত। কিন্তু প্রত্যেক ধর্মমতেই মন্দের সংজ্ঞা হল, যা কিছু সেই ধর্মমতের বিরুদ্ধ। জোরাষ্ট্রীয় মতে মন্দশক্তি ব্যক্তিরূপায়িত একটি বিশ্বজাগতিক শক্তি, ‘অঙ্গ মৈন্যু’, পরবর্তী কালের ‘অহ্রিমান’। ‘যদিও মন্দকে ‘অহুর মাজদা’র ওপরে কোনও মতেই আরোপ করা যায় না, তবু সে এর সত্তাকে ব্যাখ্যা করতে হবে, এবং জোরাষ্টার-এর ব্যাখ্যা করলেন, স্বাধীন ইচ্ছা বলে।’ (হুইটরো, ১৯৮৮, পৃ. ৩৩) স্বাধীন ইচ্ছার অস্তিত্বের ফলেই মানুষ মন্দকে বেছে নিতে পারে, জোরাষ্ট্রীয় মতে এ মন্দের পৃথক ও স্বতন্ত্র সত্তা আছে। কাজেই চিন্তার জগতে স্বাধীন ইচ্ছার প্রধান ক’টি ভূমিকা আছে, যা নিয়তির নেই। কিন্তু ‘অঙ্গ মৈনু’ অতিমানবিক এবং এর ভূমিকা হল মানুষকে মন্দ পথে যেতে প্রলুব্ধ করা। ‘মানিকীয়’রাও মনে করতেন পাপ স্বতন্ত্র একটি সত্তা এবং তা ঈশ্বরের সমশক্তিমান। বাইবেলের ‘পুরাতন’ ও নতুন দুই বিধানেই শয়তান একটি বাস্তব, শক্তিমান সত্তা, যদিও শেষ পর্যন্ত সে ঈশ্বরের অধীন। বৌদ্ধধর্ম ‘মার’কে এনেছে, সে-ও শক্তিমান কিন্তু সচ্চরিত্রদের প্রলুব্ধ করতেই তার সব শক্তি ব্যয় হয় এবং বুদ্ধের কাছে তার চূড়ান্ত পরাজয় ঘটেছে; তার পরে সে চিহ্নিত হয়ে থাকে পরাজিত প্রত্যাহ্বায়করূপে।
শয়তান, অঙ্গ মৈন্যু আর মার ছাড়া পাপ বা মন্দের সত্তা বিমূর্তই। ‘পাপকে (নীতির) সীমা-লঙ্ঘন বলে ধরলে তাকে সাধারণত রূপায়িত করা হয় না।’ (রোঢ়, ১৯৪৬, পৃ. ১৪৭ ) বিমূর্ত পাপের বা মন্দের বহু নাম— পাপ, পাষ্পন, এনস, আগস, দুরিত (এর অপর অর্থ বিঘ্ন বা বিপদ, হেডন— দেবতাদের অসন্তুষ্ট করা), দুষ্কৃত, কিল্বিষ, অনৃত, ঋণ, দ্রুগ্ধ, সমল (মালিন্য), অভিশস্তি এবং ঋগ্বেদে ব্রহ্মপড়ীশ। পাপের এই যে বহু প্রতিশব্দ এর থেকে বোঝা যায়, (১) এ বোধটি পরিচিত ও প্রচলিত ছিল, এবং (২) প্রতিশব্দগুলির পরস্পরের মধ্যে সূক্ষ্ম ভেদ ছিল, অর্থাৎ এগুলির মধ্যে প্রায়োগিক ও প্রাসঙ্গিক পার্থক্য ছিল। কারও কারও মতে মন্দ একটি নঞর্থক বস্তু, ভাল’র বিপরীত। জন ফার্গুসন তাঁর ‘দি এচিভমেন্ট অব ক্লেমেন্ট অব এলেক্‌সান্ড্রিয়া’ প্রবন্ধে বলেন, মন্দ আসলে ভালর উল্টো, আরও যথাযথ ভাবে বললে, ঈশ্বরের অভাব। এর উৎপত্তি হল মানুষের স্বাধীনতায়। (রিলিজ্যস স্টাডিজ, ১২শ খণ্ড, ১ম সংখ্যা, পৃ. ৭৩) এ কথা সত্য যে, স্বাধীন ইচ্ছা না থাকলে মানুষের মন্দ কর্মের বিকল্প থাকত না; কিন্তু স্বাধীন ইচ্ছা না থাকলে তার ভাল বিকল্পও থাকত না। ঈশ্বর জোর করে তাকে সোজা এবং সংকীর্ণ পথে রাখতে পারতেন, কিন্তু তার অর্থ হত জুলুম, তাতে মানুষ অন্য-চালিত যন্ত্রে পরিণত হত। ‘মন্দ যদি একেবারেই অসম্ভব হত তা হলে মোক্ষ বা মুক্তির জন্যে আগ্রহ তো আসলে সময় নষ্ট করা হয়ে যেত, একটা অর্থে মন্দ বাস্তব এবং একটা অর্থে কর্ম ও পুনর্জন্মও সত্য। অবাস্তবতায় বিশ্বাস ধরা পড়ে যায় বিশ্বাসীদের কর্ম ও উৎসাহে।’ (হার্মান, ১৯৭৬, পৃ. ২৪৭)
প্রাচীন ভারতে, ঋগ্বেদ-এ, পাপকে মনে করা হত দেবতাদের কাছ থেকে বিচ্ছিন্ন হওয়া। (৭:৮৬:৬; ৮৮:৬) খ্রিস্টধর্মে যেমন অমার্জনীয় বিধ্বংসী পাপের কল্পনা আছে, তেমনই ভারতবর্ষেও কতকগুলি পাপকে চূড়ান্ত অপ্রতিকার্য বলে গণ্য করা হত। শাস্ত্র থেকে শাস্ত্রে এ সব পাপের তালিকার পার্থক্য দেখা যায়। বৃহদ্ধর্মপুরাণ-এ প্রচলিত সাধারণ সংজ্ঞাটি পাওয়া যায়: ব্রহ্মহত্যা, সুরাপান, চৌর্য, গুরুপত্নীগমন— এগুলি মহাপাতক, এবং এগুলিতে লিপ্ত ব্যক্তির সাহচর্য হচ্ছে পঞ্চম মহাপাতক। (উত্তরভাগ ২০:২) দেবীভাগবতপুরাণ-এর সংজ্ঞায় সামান্য কিছু পার্থক্য চোখে পড়ে; ব্রহ্মহত্যা, স্বর্ণচৌর্য, সুরাপান, গুরুপত্নীগমন— এগুলি মহাপাতক, পঞ্চমটি এ সব পাপীর সাহচর্য। (১১১:১৫)
হাদিথ-এর ছ’টি প্রামাণ্য অংশে প্রচলিত ইসলামীয় নীতি ও আচরণ আছে, এগুলির মধ্যে তিনটির প্রত্যেকটিতে একটি করে অধ্যায় আছে পূর্বনির্ধারণ সম্বন্ধে, যদিও কোরাণ-এ এর কোনও স্থান নেই। সম্ভবত প্রাক্-ইসলামীয় গোষ্ঠীগত বিশ্বাস ও আচরণেই উত্তরাধিকার এটি। শাস্ত্রের নির্দেশের সঙ্গে বিশ্বাস ও অনুষ্ঠানে কখনওই মিল থাকে না, প্রথমটি নির্দেশ, দ্বিতীয়টি বিবরণ। একবার পূর্বনিরূপণ মেনে নিলে বহু অসংগতির আপাত ব্যাখ্যা মেলে, যেমন কর্ম ও পুনর্জন্মবাদে ঘটেছে।
মৃত আত্মার দুটি প্রধান গন্তব্যস্থল হল স্বর্গ ও নরক। সাধারণ ভাবে ব্রাহ্মণ্যধর্মে এ দুটির কোনওটিই চিরকালীন আবাসস্থল নয়; আত্মার মন্দ কর্ম বেশি হলে স্বল্পকাল স্বর্গবাসের পরে সে নরকে যায় এবং পুণ্য বেশি হলে এর বিপরীতটা ঘটে। কিন্তু স্বল্পকালের জন্যই হোক বা দীর্ঘকালের জন্যই হোক স্বর্গ ভক্তি বা পুণ্যকর্মের পুরস্কার, কিংবা তপস্যায় বা বরে লভ্য। কৌষীতকি ব্রাহ্মণে পড়ি এক যজ্ঞের শেষে পিতা পুত্রকে বর দিচ্ছেন, ‘তুমি স্বর্গ লাভ কর’। (২:১৫) অর্থাৎ বরের বলেও স্বর্গলাভ করা যায়। ব্রহ্মবৈবর্তপুরাণ-এ যে সব পুণ্যকর্মে স্বর্গলাভ হয়, তার একটি তালিকা আছে। (প্রকৃতি খণ্ড ৩২ অধ্যায়; গোলকখণ্ড ৫৪ অধ্যায়) অন্যান্য পুরাণেও এ ধরনের তালিকা আছে। এই সব পুণ্যকর্মের অধিকাংশই মূলত তিনটি ভাগে বিভাজ্য: (১) দান, (২) ভক্তি, এবং (৩) দেবতা, ব্রাহ্মণ ও ঋষিদের সেবায় কৃত কর্ম; বিপরীত দিকে শোনা যায়, ‘যে কৃপণ একাকী আহার করে (অর্থাৎ অন্যের সঙ্গে ভাগ করে খায় না) সে স্বর্গ থেকে বিচ্যুত হয়।’ (মহাভারত ৫:১২:২০) ‘যে বীর যুদ্ধে পিছু হটে না সে স্বর্গে যায়।’(ঐ ৭:৪৮:৩৪) মহাভারত-এ যে পুণ্যবান লোকেরা স্বর্গলাভ করেছিলেন তাঁদের একটি তালিকা আছে। (১৩:১০৫:১৭-৩০, ১৩৩) আবার এ কথাও শুনি যে, যে-মানুষ সৎ জীবনযাপন করে সে স্বর্গে যায় (ঐ ১৩:১১২, ১৩২, ১৩৩) দ্রৌপদীকে বলা হয়েছে, ‘ধর্মাচরণের নৌকাটিই মানুষকে স্বর্গে পৌঁছে দেয়, অন্য কিছুই পাবে না… মৃত আত্মার মাত্র তিনটি গতি: মানুষরূপে পুনর্জন্ম, স্বর্গবাস অথবা মনুষ্যেতর জন্ম।’ (ঐ ৩:১৭৮:৮:৯) এটি কিন্তু একেবারেই নিঃশেষ তালিকা নয়; কারণ মানুষ স্বর্গে যেমন যেতে পারে, তেমনই নরকেও যেতে পারে, মোক্ষলাভ করতে পারে, জ্যোতিষ্করূপ পরিগ্রহ করতে পারে, প্রেতযোনিতে জন্মগ্রহণ করতে পারে, যক্ষ, পিশাচ, রাক্ষস, গন্ধর্বও হতে পারে আবার পুনর্জাত হতে পারে। দীর্ঘ একটি বর্ণনা আছে ভূলোক, ভূবলোক ও স্বর্গলোকের। (ব্রহ্ম পু. ১৫শ অধ্যায়)
সুখের স্থান এই স্বর্গ কিন্তু পুত্রহীনের জন্য নয়; কন্যাসন্তান থাকলে কোনও লাভই নেই, কারণ কেবলমাত্র পুত্রবানই স্বর্গলাভ করে। ‘বস্তুত স্বর্গলাভের অন্য কোনও উপায়ই নেই। (দেবীভাগবত পু. ১:৪:১৫); ‘পুত্রবানের সব পাপ ক্ষমা পায়’। এর মধ্যে অন্তর্নিহিত নিয়তিবাদের একটি তত্ত্ব, কারণ পুত্রবান হওয়া মানুষের হাতে নেই। (ঐ ১:৪:১৭) অন্যান্য কিছু কিছু অতিকথায় যে সব বীরেরা মৃত্যুর সম্ভাবনার সামনে পরাঙ্মুখ হন না, তাঁরা স্বর্গে যান। (দ্রষ্টব্য এড্ডা, ‘সগা’ওলি, ঈলিয়াড, অডিসি, কালেহ্বলা, মহাভারত, রামায়ণ ও পোপুল হুহ। ফ্লরেন্টাইন কোডেক্সও বলে যে স্বর্গ সূর্যের ধাম, এবং তা হল যুদ্ধে মৃত সৈনিকের ধাম; ৩য় ও ১৪শ খণ্ড)
জাতক জুড়ে রয়েছে পুণ্যবানদের স্বর্গলাভের কাহিনি। ‘নির্দোষ মতঙ্গ রাজার আজ্ঞায় নিহত হন, এবং তৎক্ষণাৎ ব্রহ্মার স্বর্গে জন্মান।’ (৪৭৯) ঋষি কোসিয় সক্কর কন্যাদের মধ্যে খ্যাতিকে নির্বাচন করেন এবং তার সঙ্গে ভাগ করে অমৃত পান করেন বলে স্বর্গে পুনর্জন্ম লাভ করেন। (৫৫৩) এ ধরনের নিদর্শন অসংখ্য পাওয়া যায়, কিন্তু মূল বক্তব্যটি তো সুপরিচিত, পুণ্যকাজের ফল শুভ, পাপের ফল অশুভ। প্রাচীন মিশরীয়রাও এ মতে বিশ্বাসী ছিল: ‘সাধারণ কোনও মানুষ যদি পাপ না করে ও অসিরিসের ভক্ত হয় তা হলে ব্যক্তিগত অমরতার আশা সে রাখতে পারে। অসিরিসের রাজ্যে যাওয়ার বাসনা দীনতম ব্যক্তিও পোষণ করতে পারত, কারণ প্রবেশাধিকার সাড়ম্বর সমাধিসজ্জার ওপরে নির্ভর করত না, (একে) দেখা হত পৃথিবীর অধোলোকে একটি দ্বীপমালা হিসেবে, যার অন্য নাম শরভূমি’। এই নন্দনে চিরবসন্ত অনুভূত হত, অবাধ প্রচুর ফসলের ফলন, এখনও মৃতেরা জীবলোকের সব আনন্দই পেত; দুঃখ বলে কিছু ছিল না। অসিরিসের জগৎ গঠন মূলত গণতন্ত্রী; ধনী নির্ধন নির্বিশেষে সকলেই চাষের একখণ্ড জমি পেত, যেটা চাষ করছিল তাদের কর্তব্য… এলিউসিনীয় ধরনের দীক্ষা দীক্ষিতকে মৃত্যুর পরে সুখী জীবনের ভরসা দিত, ধর্মীয় অনুষ্ঠানের মাধ্যমে অধোলোকের দেবতাদের সঙ্গে সম্পর্ক স্থাপনের দ্বারা।’ (ডেডি, ১৯৮২, পৃ. ১৯৭)
গিলগামেশ-এর ভূমিকায় পাচ্ছি, ‘দিলমুন সম্বন্ধে খুব প্রাচীন একটি বিবরণ পাওয়া যায়, নিপ্পুরে শিলায় ক্ষোদিত… এতে বর্ণনা আছে পৃথিবী যখন তরুণ ছিল, সৃষ্টির কাজ যখন সবে শুরু হয়েছে, তখন দিলমুন ছিল এমন একটি স্থান যেখানে, দাঁড়কাকের কর্কশ ডাক শোনা যেত না, মৃত্যুর বিহঙ্গটি মৃত্যুডাক ডাকত না, সিংহ জীবকে গ্রাস করত না, নেকড়েবাঘ মেষ শিশুকে খণ্ড খণ্ড করত না, ঘুঘু বিলাপ করত না, সেখানে কোনও বিধবা ছিল না, রোগ, জরা ও শোক ছিল না।’ (পৃ. ৩৯) লক্ষ করি যে, দিলমুনের বর্ণনা সবটাই নঞর্থক, পৃথিবীর সব দুঃখের অনুপস্থিতি। এ যেন কীটস-এর সেই ‘শাখাপল্লবের অন্তরাল থেকে তুমি (নাইটিঙ্গেল) যা কোনও দিনই জানলে না।’ বাইবেলের পুরাতন নিয়মে স্বর্গের কোনও সদর্থক বর্ণনা নেই। বস্তুত যদিও নতুন নিয়মে সন্ত জনের কল্পান্তিক দৃষ্টিতে (প্রকাশিত বাক্য বা রেজ্বেলেশন-এ) তেমন বর্ণনা আছে, তবু এ বর্ণনা মূলত রহস্যাবৃত, মানুষের কল্পনাকে উদ্রিক্ত করবার ক্ষমতা অনুবৃত্তি ঘটছে মাত্র। ভারতীয় কল্পনায় স্বর্গ কিন্তু অত্যন্ত বেশি রকমে ভেদাশ্রয়ী; প্রত্যেক দেবতার নিজস্ব ‘লোক’ আছে কিন্তু তা-ও মানুষের আবেগ বা কল্পনাকে উদ্দীপিত করে তোলার মতো কিছু নেই; মানুষ এখানে কেবলমাত্র দেবতাদের সাযুজ্যে স্বর্গসুখ ভোগ করে। এবং সে সুখ পার্থিব ভোগেরই অবিরল অনুবৃত্তি।
গ্রিসের ‘এলিসিয়াম, যার প্রথম দেখা মেলে অডিসি’তে, তাকে বলা হয় মিনোয়ান কল্পনার উত্তরাধিকার। বীরদের মৃত্যুহীন আরামের একটি রম্যস্থান যা ওলিম্পাস নয়, হাডেসও নয়। … খ্রিস্টপূর্ব পঞ্চম শতকের আথেন্সের সাধারণ মানুষ ইন্দ্রিয় সুখের একটি বাসনারঞ্জিত কল্পনন্দন সৃষ্টি করে যা প্লেটোর দার্শনিক স্বর্গের চেয়ে অর্ফিক কবিদের কল্পিত আত্মার স্বর্গের অনেক কাছাকাছি ছিল।… ইহুদিরা ‘নন্দন’ শব্দটি তাদের ধর্মশাস্ত্রে ব্যবহার করেননি। পারসিক ‘পারাইদ্দিজা’, হিব্রু ‘পার্দেস’ (কানন, এও পারসিক থেকে আগত), প্রথম গ্রিক প্রয়োগ ‘পারদেইসেস’। (মানুয়েল, এফ ই আর, এফ পি ১৯৭১ পৃ. ৮৭-৯২) ইহুদি নন্দন তেমন চিত্তাকর্ষক নয়, পুণ্যাত্মারা সেখানে অবিরল ‘তোরাহ’-পাঠে কালযাপন করেন, যেমন খ্রিস্টান স্বর্গবাসী নিরন্তর ঈশ্বরের স্তব করে।
চিনে মৃতদের প্রাচীন আবাসস্থল নিরূপণের কথা আছে ‘ৎসো ছুয়ান’ নামক উপাখ্যানে। (৭২১ খ্রিস্টপূর্বাব্দের কাছাকাছি এটি রচিত)। সেখানে মৃতদের নিলয় হল ‘পীত প্রস্রবণ, ছায়াচ্ছন্ন একটি অধোলোকের নিবাস, যা পৃথিবী থেকে বেশি নিচে নয়… (পরে) মৃতদের নিবাসলোক নির্দিষ্ট হল একটি গৃহে এবং নিজস্ব কৌমে অর্থাৎ যে পারিবারিক সমাধিতে তাঁরা সমাহিত হয়েছেন সেখানেই।’ (সাইডেল, নুমেন ২৯, ১৯৮১, পৃ. ১০৮-৯)
যদিও বিভিন্ন প্রাচীন সভ্যতাগুলিতে স্বর্গ সম্বন্ধে বর্ণনায় বিস্তর পার্থক্য আছে, তবুও দুটি ব্যাপারে এগুলির মধ্যে মিল দেখা যায়, স্বর্গ সুখকর অভিজ্ঞতার স্থল এবং পুণ্যকর্ম দিয়ে তা লাভ করা যায়। যদিও প্রত্যেকটি আত্মার স্বর্গে প্রবেশাধিকার নেই (কোনও কোনও অতিকথায়, ওই জগৎ একটি আবছা বৈশিষ্ট্যবর্জিত স্থান মাত্র), তবু প্রায় সকলেই বলে, স্বর্গকে অর্জন করতে হয় পুণ্য দিয়ে। যেহেতু স্বর্গলাভযোগ্য পুণ্যকর্মের কোথাও নির্দিষ্ট কোনও সংজ্ঞা দেওয়া হয়নি, তাই এ সম্বন্ধে নিয়তির ভূমিকার কিছু অবকাশ থেকে গেছে।
‘কপটিক শাস্ত্র ও বহু ইরাণীয় দলিলে দুঃখভোগের ধর্মতত্ত্বের একটি বিশিষ্ট ছাপ রয়ে গেছে, তুর্কী শাস্ত্রে প্রায়ই বিজয়-আনন্দের প্রকাশ দেখা যায়… এক মানিকীয় রাজার প্রয়াসে লেখকগোষ্ঠী ও মনোনীত লোকেরা পরিপূর্ণতা লাভ করে জগতের এমন একটি স্থান হিসেবে মূল্যায়ন করত যেখানে দেবতাদের বর ইতিমধ্যেই অনুভূত হয়েছে। অবশ্যই আত্যন্তিক মুক্তি কেবল পরলোকেই পাওয়া যায়, কিন্তু সে পরলোকের দীপ্তি এখনই ইহলোকে দীপ্যমান।’ (ক্লিমকাইট, নুমেন ২৯, ১৯৮২, পৃ. ২৮) মিথুবাদে ‘সল ইনভিক্টাস’ (অপরাজেয় সূর্য)-এর উপাসনাতে একটি লক্ষণ দেখা যায় যাতে তা ‘কাল এর দেবায়নে পরিণত হতে উদ্যত।’ (হালবসবের্গে, ১৯৭২, পৃ. ৪১) ‘এক অর্থে এতে পরলোকতত্ত্ব নস্যাৎ হয়ে যায়, কিন্তু বাস্তবে তা ঘটেনি; স্বর্গ ও নরক প্রাপ্তি ঘটত মানুষের মৃত্যুর পরে, তাদের কর্ম অনুসারে, মিথের প্রতি তাদের আনুগত্য অনুসারে এবং তাদের আধ্যাত্মিক উন্নতির মাত্রা অনুসারে… অর্ফিক মতে, অন্তিম মুক্তি স্বর্গীয় জ্যোতির্লোক ইলিসিয়ামে অপেক্ষিত ছিল’ (ঐ পৃ. ২৬১) অন্য কিছু অতিকথায়, যেমন ঋগ্বেদে ও হোমারে, আত্মাকে আনন্দলোকে অবস্থান করতে দেখা যাচ্ছে। (এরও পূর্বস্তরে ধারণা ছিল যে মৃতেরা জীবনবঞ্চিত হয়ে হাহুতাশ করছে ও অধোলোকের ছায়াবৃত তমিস্রায় বাস করছে) নরকের কল্পনা আসে পরে, সম্ভবত সমাজের এক শ্রেণি দ্বারা অন্য শ্রেণির অত্যাচারের নিদর্শন থেকে।
ভারতবর্ষে স্বর্গযোগ্য কর্মের প্রথম উল্লেখ ধর্মীয় অনুষ্ঠানে, ‘এই যাগটি’র দ্বারা দেবতারা স্বর্গলোকে যান।’ (পঞ্চবিংশ ব্রাহ্মণ ২:৬:২; ৩:২; ১২:২; ১৫:২,৩) ‘এই দুই শ্রেণির দেবতারাই (অর্থাৎ দেবতারা ও ব্রাহ্মণেরা) প্রীত হলে (উপাসককে) সুখস্বাচ্ছন্দ্য দিয়ে প্রীত করেন।’ (শতপথ ব্রাহ্মণ ২:২:২:৬) এই সুখস্বাচ্ছন্দ্যকে স্বর্গগমন দিয়েও ব্যাখ্যা করা চলে, আবার পার্থিব সুখস্বাচ্ছন্দ্য দিয়েও এর ব্যাখ্যা হয়। ‘সে ব্যক্তি মানুষের জগৎ থেকে দেবতাদের জগতে উত্তীর্ণ হয়।’ (ঐ ১:১:১৪) ঋগ্বেদ-এর শেষ অর্থাৎ দশম মণ্ডলে হয়তো স্বর্গের মতো কিছু একটা অস্পষ্ট ভাবে আভাষিত হয়েছে, যেখানে পরলোকগতরা আনন্দে থাকে। (১০:১১৪:১০-১২ ছান্দোগ্য উপনিষৎ খ্রিস্টপূর্ব সপ্তম শতকে বা কিছু পরের রচনা; তাতে স্বর্গে সুরভি, মাল্য, পানভোজন, গান ও সংগীতের উল্লেখ আছে। (৭:২) স্বর্গের একটি মানচিত্র পাই, যেখানে উচ্চনীচ-ক্রমে অধিবাসীদের অবস্থান সুচিত হয়েছে। (বৃহদারণ্যক উপনিষৎ ৪:৩:৩৩; তৈত্তিরীয় উপনিষৎ ২:৮) ‘(পরলোকে) দাঁড়িপাল্লায় তার শুভকর্ম ওপরে ওঠে, পাপকর্ম ওঠে না।’ (শতপথ ব্রা, ১১:২:৭:৩৩) ‘মানুষ জীবনে যা কিছু ভাল করে তা তার নিঃশ্বাসে মিশে যায়, মন্দ মেশে তার শরীরে। যখন এ কথা জেনে কেউ চলে যায় এ পৃথিবী থেকে, তখন তার নিঃশ্বাসের সঙ্গে তার পুণ্য যায়, তার পাপ পড়ে থাকে তার দেহের সঙ্গে।’ (জৈমিনীয় ব্রা. ১:১৫) ‘নিঃশ্বাস উঠে যায় দেবলোকে এবং দেবতাদের কাছে ঘোষণা করে— এ এতটা ভাল, এতটা মন্দ করেছে।’(ঐ ১:১৮) ‘যজমানের অনুষ্ঠিত যজ্ঞই পরলোকে দেহ হয়; এবং সত্যই যে-যজমান (এ কথা) জেনে যে-(যজ্ঞ) করে সে (পরলোকে) সম্পূর্ণ দেহ পায়।’ (শতপথ ব্রাহ্মণ ১১:১:৮:৬) যজমান ‘যা দিয়ে যজ্ঞ করেছে তা তার সঙ্গে পরলোকে মিলিত হয়।’(তৈত্তিরীয় সংহিতা ৩:৩:৮:৫) মৃত্যুর পর আত্মাকে বলা হয়, ঊর্ধ্বতম লোকে পিতৃগণের সঙ্গে মিলিত হও, যমের সঙ্গে, তোমার ইষ্টাপূর্তের ভাণ্ডারের সঙ্গে। দোষত্রুটি ফেলে রেখে বাড়ি যাও; শোভন একটি দেহের সঙ্গে মিলিত হও।’(ঋগ্বেদ ১০:১৪:৮) এখানে স্বর্গ বা আত্মার গন্তব্যস্থলকে ‘বাড়ি’ বলা হয়েছে। মনে পড়ে, পরবর্তী উপনিষদে বলা আছে জীব আনন্দ থেকে জন্মায়, আনন্দে বাঁচে এবং আনন্দ পেয়ে ফিরে যায়।’’বস্তুত কেউ পৃথিবী ছেড়ে যাওয়ার পরে আত্মাকে জেনে বলে, ‘এই আমি’। অপর কেউ বা তার নিজের জগৎকে চিনতে পারে না। অগ্নিতে বিপর্যস্ত হয়ে, ধূমে শ্বাসরুদ্ধ হয়ে সে তার নিজের জগৎকে চিনতে পারে না। কিন্তু যে আত্মা ‘এ-ই আমি’ বলে চেনে সে তার নিজের জগৎকে চিনতে পারে। তখন পবিত্র অগ্নি তাকে বহন করে স্বর্গে নিয়ে যায়।’ (তৈত্তিরীয় ব্রাহ্মণ ৩:১০:১১:১, ২) যে হব্য সে এখানে যজ্ঞে অর্পণ করে তাই পরলোকে তার দেহ হয়, তার দেওয়া দান তাকে ডেকে বলে, ‘এখানে এস। এই আমি তোমার দিব্য দেহ।’ (শতপথ ব্রা ১১:২:৫) ‘দেবলোকে জন্মলাভের জন্য যে যজ্ঞ, তা দেবলোকের অভিমুখে এগিয়ে যায়। তার পিছু পিছু যায় যজ্ঞে দেওয়া দক্ষিণা।’ (শতপথ ব্রাহ্মণ ১০:১:৫:৪) এখানে লক্ষণীয় যে, ব্রাহ্মণ সাহিত্য থেকে যজমানই যজ্ঞের ব্যয়ভার বহন করে এবং ঋত্বিক নিযুক্ত করে বহুবিধ হব্যের দ্বারা যজ্ঞ সম্পাদন করে। শুনেই বোঝা যায়, সমাজের এক সহস্রাংশেরও কম মানুষ যজমান হতে পারত, কারণ যজ্ঞ ক্রমেই জটিল, বহু ব্যয়সাপেক্ষ হয়ে উঠেছিল এবং বহু ঋত্বিকের দক্ষিণা দিয়ে নিষ্পন্ন হত। কাজেই রাজা ও সম্পন্ন রাজন্য (হয়তো পরবর্তী কালে ধনী বৈশ্য) ছাড়া অন্য কেউ এ দায়িত্ব নিতে পারত না। এবং শাস্ত্র বলছে, যজ্ঞের ফল যজ্ঞকর্তাতে বর্তায় এবং যজমানের হব্যই পরজন্মে তার দেহ হয়। তা হলে এ বিধানে শতকরা নশো নিরানব্বই জনের ভাগ্যে স্বর্গ জুটত না। স্পষ্টতই এ শাস্ত্র এবং বিধান ধনীদের প্রসন্ন করে সুখী ভবিষ্যতের অঙ্গীকার দেওয়ার জন্যই রচিত, দরিদ্র এখানে অপাঙক্তেয় ছিল। শ্রেণিবিভক্ত সমাজের উচ্চতর শ্রেণির বিত্তমান মানুষের জন্যই স্বর্গ; দরিদ্রের সেখানে প্রবেশ নিষেধ
এই সব শাস্ত্রেই যে সব পুণ্যকর্মে স্বর্গ বা উত্তম-লোক অর্জন করা যায় তা হল যজ্ঞ। কর্ম তখন পুরোহিতদের জন্যে প্রচুর দক্ষিণাসহ যজ্ঞানুষ্ঠান। পুণ্যকর্মের বোধ তখন আনুষ্ঠানিক ধর্মের ঊর্ধে নৈতিক বা আধ্যাত্মিক উৎকর্ষের স্তরে পৌঁছয়নি। ঋত্বিক পুরোহিতদের জন্যে দক্ষিণা ব্রাহ্মণগুলিতে ক্রমবর্ধমান এবং ক্রমে ক্রমে এর গুরুত্ব বেড়েই চলেছিল।
স্বর্গে যেমন মর্তে বিত্তমানদের জীবনযাত্রার প্রাচুর্য, ভোজ, মাল্য, গন্ধ, দাসদাসী, ইত্যাদি— নরকেও তেমন নির্ধন এবং বা অপরাধীদের প্রতি প্রভাবশালী ব্যক্তিদের দণ্ডাদেশের প্রতিরূপ। প্রভুর দণ্ড ভৃত্যের প্রতি, মহাজনের দণ্ড ঋণীর প্রতি, শক্তিমানের অত্যাচার শক্তিহীনের প্রতি। নরক ও কর্ম সম্বন্ধে বৌদ্ধদের মনোভাব প্রকাশ পেয়েছে জাতকের কাহিনিগুলিতে :
‘একটি মাছ অসুস্থ ও অধার্মিক মন নিয়ে মৃত্যুর কাছে পৌঁছলে বুদ্ধ এসে তার (মন পরিবর্তনের জন্য) দেখা দেন, পাছে সে নরকে জন্মায়।’ (সংখ্যা ৩৪, ‘মচ্চ’) ‘বারাণসীরাজ চার দিক থেকে নরকের জীবের রব শুনলেন এবং প্রায়শ্চিত্ত যোগ করতে চাইলেন। বুদ্ধ রাজার কাছে ওই রবগুলি ব্যাখ্যা করে বললেন, নরকে অত্যাচারিতরা যখন তৃপ্ত কটাহ থেকে মাথা তোলে তখন ওই রকম রব শোনা যায়।’(১৪, ‘লোহকুম্ভী’) ‘এক মিথ্যুক রাজা ক্রমাগত মিথ্যা বলছিল এবং প্রত্যেক মিথ্যার সঙ্গে সঙ্গে তার দেহ নরকের গভীর থেকে গভীরতর স্তরে নেমে যাচ্ছিল। (৪২২ ‘চেতিয়’) ‘কোকালিয়া তুদু ব্রহ্মার নির্দেশ লঙ্ঘন করেছিল এবং তার জন্যে তার কোনও অনুতাপ ছিল না; মৃত্যুর পরে সে নরকে গেল।’ (৪৮১, ‘তক্কারিয়া’) ‘সংকিচ্চ’র পুত্র বিপথগামী হয়ে যাওয়াতে (পরলোকগত) সংকিচ্চ তাকে দেখা দিয়ে নরকযন্ত্রণা বর্ণনা করলেন। ছেলেটি আতঙ্কে আত্মসংশোধন করেন। (৫৩০, ‘সংকিচ্চ’) ‘এক বোধিসত্ত্ব আশি বছর রাজত্ব করার পরে আট হাজার বছর নরকবাস করে। তার পরজন্মে তার বাবা যখন একটি চোরকে কঠিন দণ্ড দেওয়ার বিধান দেন তখন সে শিউরে ওঠে (এই ভয়ে, যে তার মতো তার বাবাকেও নরকযন্ত্রণা ভোগ করতে হবে)।’ (৫৩৮, ‘মুগপকখ’) ‘মিথিলার রাজা অতি দুর্বৃত্ত ছিলেন; বুদ্ধ মুনির বেশে তাকে দেখা দিয়ে ভিন্ন ভিন্ন নরকের বর্ণনা করেন। এতে কাজ হল, রাজার চিত্তপরিবর্তন হল এবং তিনি মন্দ পথ থেকে সরে এলেন।’ (৫৪৪, ‘মহানারদকসসপ’)
এ সব কাহিনিতে শ্রোতাদের মধ্যে নরকবর্ণনার একটা শুভফল দেখা গেছে: নরক এগুলিতে চিত্রিত হয়েছে নৈতিক বা ধর্মীয় অপরাধের দণ্ডভোগের স্থল হিসেবে। আনুষ্ঠানিক বা সামাজিক অপরাধ গুরুত্ব পায়নি, তাই মন্দকর্মের সঙ্গে নরকের একটা সরাসরি যোগ আছে। এ সব কাহিনিতে নিয়তির ভূমিকা নেই, কর্ম তার যথোপযুক্ত ফল পায় এইটেই দেখানো হয়েছে।
সংহিতাগুলির মধ্যে কনিষ্ঠতম সংকলনটি হল অথর্ব সংহিতা। এতে কোন কোন দোষে নরকে যেতে হয় তার একটি তালিকা আছে:
‘বশা গাভী (দান করলে) যমলোকে সমস্ত কামনা পূরণ হয়। প্রার্থীকে (বশা গাভী) দানে অসম্মত হলে সে (মালিককে) নরকে (নিয়ে যাবে।’ (১২:৪:৩৬) ‘যে ব্যক্তি ব্রাহ্মণকে গালাগালি করে, মারে বা (ব্রাহ্মণের) রক্তপাত করে, সে যে ক’টি ধূলিকণার উপরে রক্ত পড়েছে তত বছর পিতৃলোকে যেতে পারবে না।’ (তৈত্তিরীয় সংহিতা ২:৬:১০:২) যারা ব্রাহ্মণের গায়ে থুথু দেয় কিংবা তার গায়ে নাসামল নিক্ষেপ করে তারা পরলোকে রক্ত নদীতে বসে চুল খাবে।’(অথর্ব সংহিতা ৫:১৯:৩) ইহলোকে মানুষ যা কিছু খায়, (পরলোকে) সেই খাদ্যই তাকে খায়।’ (শতপথ ব্রাহ্মণ ১২:৯:১:১) কৌষীতকি ব্রাহ্মণে ভৃগুর বিভিন্ন নরকে সুদীর্ঘ ভ্রমণপঞ্জী বিবৃত হয়েছে। (১১:৩; এরই পুনরাবৃত্তি আছে জৈমিনীয় ব্রাহ্মণে ১:৪২-৪৪ এবং শতপথ ব্রাহ্মণে, ১১:৬:১:১৩)
এ কথা ঠিক যে সংহিতা ও ব্রাহ্মণগুলিতে সাধারণত নরক ও পরলোকতত্ত্ব সম্বন্ধে বক্তব্য খুবই অস্পষ্ট। কেমন যেন মনে হয়, এগুলিতে যে সব অভিশাপ ও শাস্তির উল্লেখ আছে তাতে সমাজে ব্রাহ্মণদের একটি শ্রেণির মধ্যে নৈতিক অবক্ষয় তখনই শুরু হয়েছিল, তাই যে সামাজিক বর্গভেদ ভেঙে পড়ছিল তাকেই টিকিয়ে রাখার জন্যে এই ধরনের চেষ্টা। সে জন্যে নরকে যাওয়ার মতো অপরাধের তালিকা করা হচ্ছিল এবং ব্রাহ্মণদের প্রতি তাচ্ছিল্য সে তালিকার অন্তর্ভুক্ত হয়েছিল। পরে, মহাকাব্যগুলিতে গুরু ও শাস্ত্রনির্দেশকে অগ্রাহ্য করার অপরাধেও নরকগামী হওয়ার মতো ঘৃণ্য অপরাধ বলে গণ্য হয়। ক্রমে ক্রমে নরকগুলি আরও স্পষ্টরূপে চিত্রিত হতে থাকে এবং নরকযোগ্য অপরাধের মধ্যে এসে যায় বর্গ ও জাতির সীমা লঙ্ঘন এবং গুরু, রাজা ও অন্যান্য ক্ষমতাশালী ব্যক্তির বিরুদ্ধাচরণ। তা হলে সামাজিক বর্গগুলির যে ক্রম ছিল তাকে লঙ্ঘন করা পাপ বলে পরিগণিত হল, তাদের ক্ষমতা ও সামাজিক উচ্চনীচ-ভেদকে অস্বীকার করা নৈতিক ও ধর্মীয় পাপ বলে ধরা হল। যারাই শাস্ত্রের বিধান স্বীকার করবে না, আনুষ্ঠানিক বিশ্বাসে যাদের স্বতন্ত্র মত প্রকাশ পাবে, তাদেরই জন্যে নির্দিষ্ট হল নরক (লক্ষণীয় নাস্তিক, বৌদ্ধ, পাষণ্ড এদেরও পরলোকে শাস্তির বিধান)। তাই ক্ষমতাপন্নদের মধ্যে ক্ষমতাবিভাজনে শাস্ত্রনির্দেশগুলির শৃঙ্খলাবদ্ধতার সঙ্গে এবং বর্ণ ও জাতির সীমা ও সংজ্ঞা অনমনীয় ভাবে সুনির্দিষ্ট হওয়ার সঙ্গে সঙ্গে অপরাধগুলি এবং আনুপাতিক দণ্ডগুলি আরও সুস্পষ্ট ভাবে, আরও দ্ব্যর্থহীনভাবে নির্দেশ করা সহজ হল। এ প্রক্রিয়া চলতে থাকে বৈদিক, বৌদ্ধ, জৈন সাহিত্য, মহাকাব্য ও পুরাণগুলির যুগে; নিয়মকানুন ক্রমশই কঠিন থেকে কঠিনতর হয়ে উঠল। শাস্ত্রনির্দেশে স্বর্গ ও নরকে যাওয়ার মতো কর্মগুলি লক্ষ করলে স্পষ্টই বোঝা যায় যে, সমাজে ক্ষমতায় আসীন ধনী ও উচ্চবর্গের মানুষের কায়েমি স্বার্থরক্ষা করাই পুণ্য, লঙ্ঘন করাই পাপ।
যেহেতু পাপকর্মের ফলে নরক ভোগ করতে হয় এবং পাপকর্মের সংজ্ঞা যেহেতু প্রথমে কেবলমাত্র আনুষ্ঠানিক থেকে বিশ্বাসগত ও ক্রমে সমাজের পদমর্যাদার সম্পর্কে মনোভাব ও আচরণ অনুসারে নির্ণীত হল, সেই কারণেই যেন অপরাধের নৈতিক গুরুত্বের সঙ্গে সম্পর্কচ্যুত হয়ে নবতর অপরাধগুলির সঙ্গে যুক্ত হল নরকযন্ত্রণার অনুপাত, যা আসলে নেহাৎই যদৃচ্ছ বলে প্রতিপন্ন হতে লাগল। এই বারে অপরাধের সঙ্গে দণ্ডের পার্থক্য যত বাড়তে লাগল, ততই শাস্তির নীতিটা কাল্পনিক ও অবাস্তব হয়ে উঠল এবং দণ্ডবিধি কঠিনতর, জটিলতর ও অসঙ্গততর হয়ে প্রতিভাত হল।
রামায়ণ-এ নরকে যাওয়ার পথ হল, রাজহত্যা, ব্রহ্মহত্যা, গোহত্যা, চৌর্য এবং পশুহত্যা; এ ছাড়া নাস্তিক, জ্যেষ্ঠের পূর্বে যে বিবাহ করে, যে চরবৃত্তি বা বিশ্বাসঘাতকতা করে, কার্পণ্য বা মিত্রদোহিতা ও গুরুপত্নী-গমন করে সেও নরকে যায়। (৪:১৭:৩৬-৩৭) রাবণ নাকি নরকের শক্তির বিরুদ্ধে যুদ্ধ করে জয়লাভ করে কিন্তু ব্রহ্মার নির্দেশে তাকে স্বর্গ ছেড়ে যেতে হয়। মহাভারতে বর্ণসংকরকে খুব বড় অপরাধ বলে গণ্য করা হয়েছে। এ অপরাধে অপরাধীর পিতার শ্রদ্ধাবলি ও কার্য সব নষ্ট হয়ে যায়। (৬:২৩:৪২) যারা নির্দিষ্ট ধর্মকর্ম করে না, নাস্তিকরা, শ্রদ্ধাহীনরা, ইন্দ্রিয়পরায়ণ ব্যক্তিরা, এদের সকলের ওপরে নেমে আসে যমযাতনা। (১৩:১০৫:১৫, ১৮:২:১৬-২৬) হরিবংশে আত্মঘাতীরা নরকে যায়। (ভবিষ্য পর্ব ১২৯:১৩) এ বিষয়ে মহাভারত-এর দৃষ্টি কিন্তু সুস্থতর। অপযশকর কাজ করলে মানুষ নরকে যায়। (৩:১৯১:২২)
পণ্ডিতেরা বলেন, মেসোপটেমিয়াই প্রথম স্বর্গের বর্ণনা করে; নরকের কল্পনার উদ্ভব ব্যাবিলনে, পরে ম্যাণ্ডীয়রা এটিকে অধিগ্রহণ করে এবং মানিকীয়রা তাদের কাছ থেকে এটি আত্মস্থ করে। উৎস যা-ই হোক, সব অতিকথায় কয়েকটি বিষয়ে মতৈক্য আছে: (১) মন্দকর্ম কর্তাকে নরকে নিয়ে যায়, এবং (২) নরক যন্ত্রণাভূমি। সেমিটিক ধর্মের সঙ্গে ভারতীয় অতিকথার পার্থক্য এই যে, এখানে স্বর্গ বা নরক কোনওটিই চিরদিনের আবাস নয়। পুণ্যবান তার সামান্য পাপ নরক বাসের দ্বারা ক্ষয় করে স্বর্গে যায়, পাপী তার সামান্য সৎকর্মের ফল স্বর্গে ভোগ করে নরকে যায়; এবং উভয়েরই পরে পুনর্জন্ম হয়। এখানকার নরক অনেকটা ক্যাথলিক শোধনলোকের মতো, এখানে পাপক্ষয় করে স্বর্গে যাওয়া যায় বা শুভ পরিবেশে পুনর্জন্ম হয়। নরক সাময়িক, এখানে যমদূতের অত্যাচার ও পীড়ন ভোগ করে পূর্বপাপ ক্ষালন করে মৃতের আত্মা ধর্মের ঋণশোধ করে ধর্মরাজ যমের কাছে।
বামন পুরাণে একটি পুরো অধ্যায় আছে, কোন কোন পাপকর্ম শোধ করতে নরকে কী কী যমযন্ত্রণা ভোগ করতে হয়। অনুপাতটা যদৃচ্ছা-প্রসূত, যুক্তির সঙ্গে কোনও সম্বন্ধ নেই, কিন্তু সামাজিক মূল্যবোধের এটি একটি নির্ভরযোগ্য দর্পণ। পরলোকতত্ত্বের প্রামাণ্য গ্রন্থ গরুড়পুরাণ-এ নরকগুলির নাম দেওয়া আছে: তামিস্র, লোহশঙ্কু মহাভৈরব, শাম্মলী, রৌরব, কুণ্ডলী, প্রেতি, মৃত্যু, কালসূত্র, সংঘাত, লোহতাড়, সবিষ, সম্প্রযাতন, মহানরক, করাল, সংজীবন, অবীচি, অন্ধতামিস্র, কুম্ভীপাক, অসিপত্রবন ও তাপন। (১৪:২১-২৩) সাধারণ ভাবে বলা আছে, নরকের সংখ্যা মোট চুরাশি লক্ষ। (ঐ শ্লোক ২০) বামন পুরাণের তালিকায় নামগুলিতে কিছু পার্থক্য আছে: রৌরব, মহারৌরব, অন্ধতামিস্রক, কুটশাল্মলী, করপত্র, শ্বানভোজন ও সংশোধন। (১১:৫১-৫৮) অধিকাংশ পুরাণে নরকের নিজস্ব একটি তালিকা থাকে। বৃহন্নারদীয়পুরাণ-এর তালিকাটি হল: তপন, বালুকাকুম্ভ, রৌরব, মহারৌরব, কুম্ভীপাক, নিরুচ্ছ্বাস, কালসূত্র, প্রমর্দন, অসিপত্রবন, লালাভক্ষ, হিমোকট, মৃষাবস্থা, বসাকূপ— সব মিলে তেরোটি। (১৪:৩,৪) ভাগবতপুরাণ-এ এই তালিকা হল: তামিস্র, অন্ধতামিস্র, রৌরব, মহারৌরব, কুম্ভীপাক, কালসূত্র, অসিপত্রবন, সুকরমুখ, অন্ধকূপ, কৃমিভোজন, সন্দংশ, তপ্তসুমি, বজ্রকণ্টক, শাল্মলী, বৈতরণী, পূষোদ, প্রাণরোধ, বিশসন, লালাভক্ষ, সারমেয়াদান, অবীচি, অয়ঃপান। (৫:২৬:৪-৪০) ভাগবত একটি অর্বাচীন পুরাণ, এখানে তাই নানা নতুন নামের নরক উদ্ভাবিত হয়েছে। এগুলির থেকে ভারতবর্ষে আদি-মধ্যযুগে প্রচলিত দীন-দুর্বল বা অপরাধীর প্রতি প্রবলের অত্যাচারের প্রকারভেদ জানা যায়। সঙ্গে সঙ্গে অত্যাচারীর একটা আত্মপ্রসাদজনিত বর্বর হর্ষের সুরও এ সব বর্ণনায় লেগেছে। অন্যত্র বামনপুরাণের অন্য এক তালিকায় ষোলোটি নরকের নাম পাওয়া যায়, প্রত্যেকটির সঙ্গে তার কারণরূপ পাপেরও উল্লেখ আছে। (৬১:১-১৬) বামনপুরাণে নরকের যন্ত্রণা ও কষ্টের পুঙ্খানুপুঙ্খ সুদীর্ঘ রোমহর্ষক বর্ণনা আছে। (১:১৪:৩-১২৭) নরকের মৌলিক কল্পনাই হল যন্ত্রণাভোগ এবং এ যন্ত্রণা নাকি অপরাধের সমানুপাতিক, অন্তত শাস্ত্রগুলি তাই বলার চেষ্টা করেছে। কিন্তু প্রথমত পাপ ও শাস্তির অনুপাতে কোনও সামঞ্জস্য নেই, দ্বিতীয়ত এই নিয়েও ভিন্ন ভিন্ন শাস্ত্রে ভিন্ন ভিন্ন মত। তা ছাড়া অন্যকে কষ্ট দিয়ে আনন্দ পাওয়ার যে বর্বর মনোবৃত্তি সব দেশের নরক কল্পনার পশ্চাতে সক্রিয়, তা-ও এখানে খুবই লক্ষণীয়। মার্কণ্ডেয়পুরাণ-এ পুরো দুটি অধ্যায় জুড়ে নরকের নানা বিচিত্র পীড়নের পুঙ্খানুপুঙ্খ বর্ণনাও এ কথাই প্রমাণ করে (অধ্যায় ১২,১৫) ব্রহ্মবৈবর্তপুরাণ-এও নানা নরকের বর্ণনা (অধ্যায় ২৯) এবং পাপীদের পীড়নের বর্ণনা। (অধ্যায় ৩০) ভাগবতপুরাণ পরবর্তী যুগের, যেখানে নরক যন্ত্রণার বীভৎস বর্ণনা: জ্বলন্ত মশাল দেহের চারপাশে, নিজে অথবা অন্য কেউ পাপীর দেহ থেকে মাংস কেটে দিচ্ছে এবং পাপী তা খাচ্ছে, কুকুর ও শকুনি সচেতন পাপীর অস্ত্র ও পাকস্থলী ছিঁড়ে বের করে খাচ্ছে, এবং অঙ্গ প্রত্যঙ্গ একে একে কেটে নেওয়া হচ্ছে, হাতির পায়ের নীচে তাকে পিষে ফেলা হচ্ছে। পাহাড়ের চুড়ো থেকে তাকে ঠেলে নীচে ফেলে দেওয়া হচ্ছে, তার পানীয় জল শুকিয়ে যাচ্ছে, ইত্যাদি। (৩:৩০:২৫-২৮) অকস্মাৎ একটি বিস্ময়কর অন্তর্দৃষ্টিসম্পন্ন উক্তি শুনি: ‘স্বর্গ ও নরক দুই-ই এই পৃথিবীতেই, ওই সব নরক যন্ত্রণা সব এখানেই ভোগ করতে হয়।’ (ঐ ৩:৩০:২৯) এতে যেন গৌণ ভাবে বলা হচ্ছে, যে-সব বিলাস জনসাধারণকে বঞ্চিত করে মুষ্টিমেয় ক’জন সৌভাগ্যবান তারই প্রতিবিম্বন ভোগ করে স্বর্গকল্পনায়; ওই স্বর্গের লোভ দেখালে মর্তের দুঃখী মানুষ শাস্ত্র নির্দিষ্ট ভাবে ক্ষমতাবান ও বর্ণশ্রেষ্ঠের সেবা করে চিরজীবন যা শুধু লুব্ধ দৃষ্টিতে দেখেই এসেছে, তা-ই স্বর্গে ভোগ করার আশায় থাকবে। ক্ষমতাবান যে সব নব নব পীড়ন উদ্ভাবন করে দুর্বলের ওপর প্রয়োগ করত, তারই আর্তনাদ ও কাতরোক্তি যেন ভগবতের নরকের বর্ণনায় স্পষ্ট শোনা যায়। পরবর্তী যুগে রচিত বলে অনেক বেশি নিষ্ঠুর শাস্তিব্যবস্থা উদ্ভাবিত হয়েছে, তারই এত সোল্লাস বর্ণনা।
বৌদ্ধ অঙ্গুত্তরনিকায় বলে ‘হে সন্ন্যাসীরা, ছ’টি বিষয়ের অনুসরণ করলে নরকে যেতে হয়; অন্যের প্রাণ নেওয়া, যা দেওয়া হয়নি তা নেওয়া, ইন্দ্রিয় ভোগে কালযাপন করা, মিথ্যা বলা, আসক্তি এবং ভ্রান্ত দৃষ্টি।’ (পালি টেক্সট সোসাইটি সংস্করণ ৭ম খণ্ড, পৃ. ৮১) ‘যে ব্যক্তি আত্মহত্যা করে অথবা অন্যকে করতে উৎসাহ দেয় সে নরকে যায়।’ (ঐ ১ম খণ্ড, পৃ. ১১২, ৩০৬-৭)
বৃহন্নারদীয়পুরাণ-এ নরকে যাওয়া খুব সহজ হয়ে যায়। ‘যে পাপী সদালাপের মধ্যে বাধা সৃষ্টি করে সে নরকে যায় এবং চন্দ্র-সূর্য যত দিন থাকবে তত দিন সেখানে থাকে।’ (২:৭৫) অর্বাচীন পুরাণগুলির একটি বৈশিষ্ট্য হল, স্বর্গ বা নরকবাস চিরস্থায়ী বা প্রায়-চিরস্থায়ী হয়। যদি সাধারণ অজ্ঞ বিশ্বাসপ্রবণ মানুষের মনে স্বর্গে যাওয়ার লোভ সঞ্চার করা এবং নরকের বীভৎস বর্ণনা দিয়ে আতঙ্ক সৃষ্টি করা এ সব শাস্ত্রের উদ্দেশ্য হয়ে থাকে, তা হলে তা অতিমাত্রায় সার্থক হয়েছে বলতেই হবে। লোভ এবং ভয় জেগেছে ঠিকই, কিন্তু তাতে নৈতিকতার বৃদ্ধি হয়েছে এ কথা বলা যায় না।
ভাগবতপুরাণে বিশিষ্ট নরকগুলির নিজস্ব বিশেষ যন্ত্রণা অত্যাচারের বর্ণনা আছে। যে অন্যের সম্পত্তি, সন্তান ও স্ত্রী চুরি করে তার গতি তামিস্র নরকে। যে অন্যের স্ত্রী হরণ করে, ভোগ করে সে যায় অন্ধতামিস্র নরকে। যে কেবল নিজের পরিবারের লোকেদেরই অন্নসংস্থান করে অন্যদের অন্নদান করে না, তার স্থান রৌরব নরকে। বামন পুরাণ বলে ‘যারা যথাযথ অনুষ্ঠান না করে সুখাদ্য ভোজন করে তারা নরকে যায়।’ (১২:২০) যে মানুষ জীবজন্তুর ওপরে অত্যাচার করে সে ‘মহারৌরব’ নরকে যায়। পশুপক্ষীকে যে নিষ্ঠুর ভাবে হত্যা করে তার স্থান ‘কুম্ভীপাক’-এ; পিতা, ভ্রাতা ও ব্রাহ্মণের প্রতি যার বিদ্বেষ সে ‘কালসূত্র’ নরকে গিয়ে তপ্ত কটাহে ভর্জিত হয়। নাস্তিকের, বৌদ্ধের ও পাখণ্ডের জন্য বিশেষ ভাবে সংরক্ষিত নরক হল অসিপত্রবন, সেখানে তাদের কশাঘাত করা হয় ও দু’পাশে অসিধারের মধ্যে তারা ছুটোছুটি করতে থাকে। তাদের দেহ ভীষণ ভাবে চিরে চিরে যেতে থাকে কিন্তু ক্ষতগুলি আবার সেরে যায়, যাতে তরবারির ফলায় নতুন ক্ষত হতে পারে। যাদের শাস্তি দেওয়া উচিত নয়, যে অধার্মিক রাজা তাদের শাস্তি দেয় এবং ব্রাহ্মণকে শারীর দণ্ড দেয় সে ‘সূকরমুখ’নরকে যায়, সেখানে প্রচণ্ড বলশালী দানবরা তাকে চূর্ণ করে। যারা অন্যের কষ্ট বুঝতে পারে না, নরকে জন্তুরা তার শরীরে দাঁত বসায়, কামড়ে নেয়, তীক্ষ্ণ কর্কশ কীট তাদের দংশন করে। প্রাত্যহিক পঞ্চযজ্ঞ করায় অবহেলা করলে এবং স্বার্থপরের মতো একা খেলে, সে লোককে ‘কৃমিভোজন’ নামক নরকে কৃমিকীটরা খেয়ে ফেলে। যে লোক জোর করে, কিংবা গোপনে ব্রাহ্মণের ধন হরণ করে, ‘সন্দংশ’ নামক নরকে জ্বলন্ত আগুনের চিমটে দিয়ে তাকে ছেঁকা দিয়ে তার মাংস উপড়ে নেওয়া হয়। শাস্ত্রে নিষিদ্ধ (সম্পর্কের) রমণীর সঙ্গে যে সহবাস করে তাকে ‘সূর্য্য’নরকে তপ্ত লোহার নারীদেহ আলিঙ্গন করতে হয়। যারা শাস্ত্রনির্দিষ্ট ধর্মকর্ম করে না তারা বৈতরণীতে যায় ও সেখানে বিষ্ঠা, মূত্র, পুঁজ, রক্ত, চুল, নখ ও অস্থি ভোজন করে। শারীরিক শুচিতা যে রক্ষা করে না, এমন চণ্ডালীর উপপতিও সেখানে যায়। যে সব দাম্ভিক লোক দম্ভ দেখানোর জন্য যজ্ঞে পশুবধ করে তারা ‘বিশসন’নরকে যায়। যারা (অন্যের গৃহে) অগ্নিসংযোগ করে বা অন্যকে বিষ দেয় তারা ‘অবীচি’ নরকে যায় ও তাদের দেহ কুকুরের কামড়ে খায়। যে সব ব্রাহ্মণ, ক্ষত্রিয় ও বৈশ্য সোমপান করে ও পরস্ত্রী সম্ভোগ করে, ‘কাষ্ণায়স’ নরকে তাদের দেহে গলানো লোহা ছিটিয়ে দেওয়া হয়। যারা গুরুজনকে শ্রদ্ধাপ্রদর্শনে অবহেলা করে তাদের জন্যে নির্দিষ্ট আছে, ‘ক্ষারকদম’নরক, যেখানে কাদা ক্ষারযুক্ত। নরঘাতক এবং যে সব নারী পুরুষকে ‘শোষণ’ করে, যমদূতরা তাদের নির্যাতন করে। যে সব লোক অপরকে কষ্ট দিয়ে আনন্দ পায় তাদের ঠিক সেই ভাবে নির্যাতন করা হয় ‘দন্দশূক’ নরকে।
ব্রহ্মবৈবর্তপুরাণ-এ পুরো কয়েকটি অধ্যায়ে বিভিন্ন নরকে বিভিন্ন যন্ত্রণার কথা বলা আছে (প্রকৃতি খণ্ড ২৯-৩১, ৩৩, ৩৪) যে স্বামী কামনাকে অগ্রাহ্য করে সে ‘কুম্ভীপাক’ নরকে বাস করে, তার শরীরে যত লোম আছে তত বছর থাকে। (ওই ৩০:৩৭) দেবীভাগবত পুরাণ বলে যারা অন্যকে কষ্ট দেয় তারা পাপের গুরুত্বের তারতম্য অনুসারে রুরু মৃগ হয়ে ‘রৌরব’ নরক বা ‘মহারৌরব’ নরকে যায়। যারা অন্যকে কারারুদ্ধ করে তারা ‘যাম্য’ নরকে যায়। যারা পিতৃপুরুষের উদ্দেশ্যে (নিবেদিত) তর্পণদ্রব্য অশুচি করে, তারা ‘ক্রব্যাদ’ নরকে যায় এবং যারা অন্যকে নির্যাতন করে তারা জন্তুদের শরীরে যত সংখ্যায় লোম আছে তত দিন ‘কুম্ভীপাকে’ বাস করে। পিতামাতা, ব্রাহ্মণ এবং পশুদের প্রতি যারা বিদ্বেষ পোষণ করে তাদের গতি ‘কালসূত্র’ নরকে। যারা বৈদিক পন্থা ত্যাগ করে পাখণ্ড (নাস্তিক ও বৌদ্ধ) পন্থা গ্রহণ করে তারা ‘অসিপত্রবন’ নরকে গিয়ে কশাহত হয়। যে রাজা বা রাজকর্মচারী ব্রাহ্মণকে শারীর দণ্ড দেয় তারা ‘সূকরমুখ’ নরকে যায়। যারা সোনা এবং মণিমাণিক্য চুরি করে তাদের স্থান ‘সন্দংশ’ নরকে। যারা পশুগামী তারা ‘শাল্মলী’ নরকে গিয়ে অবিশ্রান্ত যন্ত্রণা পেতে থাকে। (৮:২২-৫০; ২৩, ৩২ এবং ৩৭ অধ্যায়ও) যে ব্রাহ্মণরা শূদ্রদের হয়ে যজ্ঞ করে, শূদ্রের শ্রাদ্ধে ভোজন করে কিংবা শূদ্রের শবদাহে সাহায্য করে তারা অবশ্য নরকে পুঁজের হ্রদে বাস করবে। চোর, চণ্ডাল, বৈশ্য ও ক্ষত্রিয়ের অন্ন গ্রহণ করা অত্যন্ত গর্হিত আচরণ। যারা শূদ্রের অন্ন গ্রহণ করে, তার সাহচর্যে থাকে ও একাসনে বসে, তারা ভয়ঙ্কর সব নরকে যায় এবং যত দিন চন্দ্রসূর্য থাকবে তত দিন তারা সেখানে বাস করবে। (ঐ ১১:২১,২২) পদ্মপুরাণ-এর পাতালখণ্ডে নানা নরকের নাম আছে এবং যে সব পাপে সেখানে যেতে হয় তার একটি বিস্তৃত বিবরণ আছে (১৮:৯৭-২২৬) এখানে নরকগুলির কয়েকটির নাম নতুন এবং কতকটা অদ্ভুত। প্রচলিত নামের নরকগুলি ছাড়াও এখানে শুনি: ‘নিকৃন্তন’, ‘তপ্তকুম্ভ’, ‘রোধ’, ‘তাল’, ‘তপ্তখল্ব’, ‘মহাজ্বাল’, ‘শালা’, ‘বিমোহন’, ‘কিমাঞ্জন’, ‘অধঃশির’, ‘রুধিরান্ধ’, ‘বিডভুজ’, ‘মূত্রকুণ্ড’, ‘লোহতাপী’ ও ‘ভেদন’। এ ধরনের তালিকা নানা পুরাণে ছড়ানো আছে। ছোটখাটো অনুপুঙ্খে পুরাণ থেকে পুরাণে নানা পার্থক্য দেখা যায়, কিন্তু মূল সূত্রটি হল ‘চোখের বদলে চোখ’, শুধু চোখটা উপড়ে নেওয়ার পদ্ধতিতে সাংঘাতিক নিষ্ঠুর জিঘাংসা। এতে জনসাধারণের নৈতিক স্বাস্থ্যের জন্যে শাস্ত্রকারদের উদ্বেগটা বড়, না অন্যকে পীড়ন করে ক্রুর পৈশাচিক একটা উল্লাসই বড়, তা বলা কঠিন। আরও একটা জিনিস চোখে পড়ে, পাপ ও দণ্ডের অনুপাতে কোনও একটা নির্দিষ্ট সঙ্গতি নেই। পুরাণকাররা আঞ্চলিক দণ্ডবিধিগুলিকে যেন তীক্ষ্ণতর করে আঞ্চলিক নীতিবোধ অনুসারে পাপ ও দণ্ডের অনুপাত নির্ণয় করেছেন। এটা পরলোকতত্ত্বে একটা বড় ত্রুটি। উচ্চবর্গের পক্ষে গুরুপাপে লঘুদণ্ডের বিধান আছে, নিম্নবর্ণে লঘুপাপে গুরুদণ্ড।
বহু কাহিনিতে এবং শাস্ত্রনির্দেশে পাপকর্মের একটি নিশ্চিত ফল হল; পরজন্মে অবাঞ্ছিত জীবন পাওয়া। …মানুষের পূর্বজন্মকৃত কর্মের ধর্ম অনুসারে পরজন্মে শাস্তিসূচক জন্ম। শোধনলোকে পুনর্জন্ম— কিছু কালের জন্য— এটা হয় প্রাণহানি ঘটানোর জন্যে। জৈনরাও বিশ্বাস করে— কর্মের পরিপাকের সময়, এবং যে সময়টা কর্ম প্রসুপ্ত থাকে তা বিভিন্ন কর্মের ক্ষেত্রে বিভিন্ন পরিমাণের…।’ (নুমেন ৩০, ফাস ২, ডিসেম্বর ১৯৮৩, পৃ. ১৯৯, ২০২) পরলোকের দু’ প্রান্তে আছে স্বর্গ ও নরক, তৃতীয় বিকল্পটি পুনর্জন্ম। এই বিষয়ে সুমেরীয় বিশ্বাস সম্বন্ধে পড়ি, ‘মৃত্যুর পরে তার কৃশ আত্মাটি অন্ধকার, বিবর্ণ অন্ধকারে পাতালে নেমে গেল, যেখানে জীবন হল পার্থিব জীবনেরই একটি হতাশ, হতশ্রী প্রতিচ্ছায়া।’ (ক্লামার, ১৯৬৩, পৃ. ১২৩) তেমনই পোপোল হুহ গ্রন্থে পরলোক একটি বিষণ্ণ অবস্থার আবাস। তমসার নিকেতন, বহু শাস্তি, অন্ধকার, ঠাণ্ডা, জাগুয়ার, বাদুড় এবং ছুরি।’ (দ্বিতীয় খণ্ড, দ্বিতীয় অধ্যায়) এই দুটি অতিকথাতেই মরণোত্তর অবস্থানের সঙ্গে কর্মবাদের কোনও যোগই নেই; দুটিতেই পরলোক অন্ধকারময় ও বিষাদের স্থান— সকলের জন্যেই; জীবৎকালে কে কী কর্ম করেছে তার সঙ্গে সম্পূর্ণ অসম্পৃক্ত এ বোধ। প্রাচীন বৈদিক কল্পনাতেও পরলোক তমসাচ্ছন্ন ও বিষাদময়। সে যুগের মানুষের জীবন সম্বন্ধে উষ্ণ আবেগ এত স্পষ্ট ছিল যে পরলোক আপনিই জীবনের অভাবে অন্ধকার ও দুঃখময় বলে প্রতিভাত হত। সুমেরীয়, প্রাচীন বৈদিক ও মেক্সিকোর কল্পনায় পরলোকের দুর্দশার সঙ্গে কর্মের কোনও যোগ ছিল না।
কর্মবাদ যখন গুরুত্ব পেল তখন কর্মের সঙ্গে পরলোকের একটা আনুপাতিক সম্পর্ক তৈরি করতেই হল। জীবনের অন্তর্নিহিত একটি নৈতিক বিচার সৃষ্টি হল: এর অনিবার্য পরিণতি হল, শুভকর্মকারী পরলোক সম্বন্ধে ধারণা আরও স্পষ্ট হলে ওই দুঃখময় স্থানটি ইহজন্মে কৃত পাপক্ষয় করবার স্থান হয়ে উঠল, যেখানে যন্ত্রণাভোগের মধ্যে পাপের ফল নষ্ট হয়। কাজেই নরকযন্ত্রণা শেষ পর্যন্ত আত্মার উন্নতি বিধানের সহায়ক হয়, যাতে আত্মা কলুষ ও গ্লানি থেকে মুক্ত হয়ে ঊর্ধ্বতর লোকে যাত্রা করতে পারে। নরকের সংখ্যা এবং নরকযন্ত্রণার বৈচিত্র্যের জন্যে বাধ্য হয়েই একটা আবরণ সৃষ্টি করতে হয়, যার দ্বারা কাল্পনিক ভাবে কৃত পাপের সংখ্যা, মাত্রা ও গুরুত্বের অনুপাতে নরকযন্ত্রণার দুঃসহতার তারতম্যের একটা সামঞ্জস্য থাকে। বাস্তবিক সে রকম কোনও অনুপাত কোনও দিনই খুঁজে পাওয়া যায়নি, কিন্তু মনকে চোখ ঠারার মতো একটা ছক তৈরি হয়ে গেল; পাপের বহু অনুপুঙ্খ, নরকের সংখ্যা, নাম ও যন্ত্রণার বৈচিত্র্য রীতিমত বিভ্রান্তিকর হয়ে উঠল। মাঝে মাঝেই বিভিন্ন পাপের একই দণ্ড এবং একই পাপের বিভিন্ন দণ্ডের উল্লেখ পাওয়া যায়। মানুষকে কোনও সময়ই এমন একটি পরিচ্ছন্ন ছক দেওয়া হয়নি, যাতে একটি তত্ত্বের মধ্যে অন্য একটি ঢুকে পড়েনি বা বহু বিচ্ছিন্ন অসম্পৃক্ত সূত্র ইতস্তত ছড়িয়ে থাকেনি। সাধারণ মানুষ এমনিই মোহাচ্ছন্ন ছিল যে ব্যতিক্রমী কয়েকটি নিদর্শন ছাড়া এই জন্মান্তর-কর্মবাদের সঙ্গে পরলোকতত্ত্বের মৌলিক সংগতি সম্বন্ধে কখনওই প্রশ্ন করেনি। খুব অস্পষ্ট ভাবে হলেও মানুষ বুঝতে পারত যে, ধর্মীয় ও রাষ্ট্রীয় ক্ষমতায় আসীন মানুষের বিরোধিতা করা নিরাপদ নয়, করলে ইহলোকে কারাবাস ও পরলোকে নরকবাস হওয়া সম্ভব। কাজেই এই যে জটিল একটি মতবাদের উপস্থাপনা তা মোটের ওপর সার্থকই হয়েছিল।
স্বর্গ ও নরক পুরস্কার ও শাস্তিরই রূপভেদমাত্র; কিন্তু পুরস্কার ও শাস্তিরও কতকগুলি প্রাক্‌শর্ত আছে। প্রথমত, সর্বজনস্বীকৃত, স্পষ্ট ভাবে উচ্চারিত কিছু নৈতিক বিধান থাকা চাই, যার থেকে বিচ্যুতিতে শাস্তি; নির্দেশ মানলে পুরস্কার। দ্বিতীয়ত, একজন অন্তিম নির্ধারক দরকার, যিনি শেষ পর্যন্ত ফতোয়া দেন কোন কাজগুলি মন্দ, অতএব নরকযোগ্য, এবং কোনগুলি ভাল অর্থাৎ স্বর্গাভিমুখী। তৃতীয়ত, এই রায়টি সুবিচার-প্রসূত, সকলের ওপরে সমান ভাবে প্রযোজ্য, অতএব নির্ভরযোগ্য হওয়া চাই।
মুশকিল সবচেয়ে বেশি এইখানে যে, কোনও শাস্ত্রই তেমন কোনও বিচারকের সন্ধান দেয় না। ‘বিধাতা’ খুব অস্পষ্ট এবং নির্বিকার, নির্লিপ্ত। দেবতারা সংখ্যায় বহু এবং তাঁদের অতীত কর্মজীবন অধিকাংশ ক্ষেত্রেই সৎ নয়; নিন্দার ঊর্ধ্বে নয়। তাঁরা পক্ষপাতীও বটে এবং তাঁরা ভক্তদের ভাগ্য নির্ণয়ের ব্যাপারে পরস্পরের সঙ্গে বিরোধ বিদ্বেষে লিপ্তও বটে। তৃতীয়ত, কর্ম যদি স্বতই ফল উৎপাদন করতে পারত, তা হলে তার একটা সর্বজনীন বিধান থাকত, ব্যক্তি ও অবস্থাভেদে তা পৃথক হত না। এবং পরিশেষ কর্ম মানলেও তার ফলোদ্‌গম ও পরিণতি মানুষের কাছে রহস্যই থেকে যায়, কাজেই তা বস্তুত নিয়তিতে পরিণত হয়।
স্বর্গ নরকের ধারণা যে দুটি মৌলিক ধারণার ওপরে দাঁড়িয়ে আছে তা হল পুরস্কার ও শাস্তি। এ দুটিতেও অপেক্ষিত এক নিরপেক্ষ বিচারকর্তা, যাঁর ইচ্ছায় পুরস্কার ও শাস্তি নির্ণীত হয়। শাস্ত্রে সে রকম কোনও একজন ন্যায়পরায়ণ বিধায়কের সন্ধান মেলে না; বিভিন্ন প্রসঙ্গে বিভিন্ন দেবতা বিচারকের ভূমিকায় দেখা দেন। কখনও বা ঋষিরা বা অবিচারভোগী মানুষও বিচারকের ভূমিকা তুলে নেন, তাঁরা কোনও কোনও ব্যক্তির সপক্ষে বা বিপক্ষে রায় দেন। খ্রিস্টধর্মে ব্যাপারটা অপেক্ষাকৃত সহজ ও সরলরৈখিক: ‘ঈশ্বর যথাক্রমে বাধ্যতা ও অবাধ্যতার জন্যে পুরস্কার ও শাস্তির বিধান দেন। যখন ইহজগতের হিসেবে এর যথার্থতা মিলল না, তখন তাকে ঠেলে দেওয়া হল পরলোকে।’ (স্যান্ডার্স ১৯৮৮, পৃ. ১২৬) কবি ব্রাউনিঙের কথা মনে পড়ে— ‘পৃথিবীতে ভগ্ন ব্যাসার্ধগুলি, স্বর্গে পুর্ণায়ত চক্রটি।’ (অ্যাবট ফোগলার, নবম ছত্র) কাজেই পরজন্মে নয়, মানুষের যা কিছু ফলযোগ্য অথচ পৃথিবীতে ফল পায়নি, তাকে ঈশ্বর পরলোকেই ফলবত্তা দান করেন। ইসলামেও শুধু স্বর্গ বা নরকই ভোগ করতে পারা যায় মৃত্যুর পরে, ইহজন্মে কৃত পাপ বা পুণ্য অনুসারে। জোরাষ্ট্রীয় ধর্ম কিন্তু ইহজন্মের কর্মের ফলভোগের জন্য পরজন্ম মানে না; মৃত্যুর পর মৃতের কর্মের পরিমাপ হয় ও সে অনুসারে তার পরলোকে গতি হয়। বৌদ্ধ ও জৈন উভয় ধর্মেই নরক হল ইহজন্মে কৃত পাপের ফলভোগের ক্ষেত্র এবং স্বর্গ ইহজন্মের পুণ্যের ভোগক্ষেত্র। এ দুটির কোনওটিতেই স্বর্গ বা নরক চিরস্থায়ী নয়, যেমন নয় ব্রাহ্মণ্যধর্মেও।
প্রত্যেক অতিকথাতেই নরক নানা মন্দ আত্মায় পূর্ণ; তারা হয় পাপীদের নরকযন্ত্রণা দেওয়ার জন্যে যমের নিযুক্ত অনুচর, অথবা তারা নিজেরাই পাপী, নরকবাসে পাপক্ষয় করে স্বর্গে যাওয়ার বা অন্য গতি পাওয়ার প্রতীক্ষায় আছে, কিংবা তারা শুধু নাম-পরিচয়হীন মন্দ আত্মাই। এই শেষোক্তরা নানা রকমের হতে পারে: ভূত, প্রেত, পিশাচ, পরী, জিন, অসুর, যক্ষ, গন্ধর্ব, রাক্ষস, ইত্যাদি। এদের শ্রেণিবিভাজন, বর্ণনা বা সংজ্ঞা নিরুপণ করা অতি কঠিন কাজ। ‘প্রেত বিষয়টি… শুধু যে অযৌক্তিক তা নয়, যুক্তি বিরোধী।’ (মেনশিং, ১৯৭৬, পৃ. ১৩২) কিন্তু ধর্মতত্ত্বে এ অবস্থানটিতে স্বীকার করা কঠিন; সব ধর্মতত্ত্বই প্রেতদের ও মন্দ আত্মাদের উদ্ভাবন করে, স্বীকার করে এবং গ্রহণ করে। এরা মানুষের মনে ভয়, জুগুপ্সা এমনকী কখনও কখনও কতকটা সম্ভ্রমেরও উদ্রেক করে। প্রেতাত্মার কল্পনা সার্বত্রিক এবং অতি প্রাচীন। অথর্ববেদে, জাতকে, নিকায় ও পুরাণগুলিতে এরা বহু সংখ্যায় ও নামে উপস্থিত। বাইবেল, তালমুদ, তোরাহ, অবেস্তা ও সম্পূর্ণ মধ্যযুগীয় ইউরোপীয় ও ভারতীয় ধর্মতত্ত্বে অগনিত প্রেতের আনাগোনা। ভাষ্যকাররা বহু বিনিদ্র রজনীতে এদের স্বভাব ও জীবনচরিত বিশ্লেষণ করেছেন; নিবন্ধকাররা এদের শ্রেণিবিভাজন ও সংজ্ঞা নিরূপণ করে বিশিষ্ট ভূমিকা নির্দেশ করতে চেষ্টা করেছেন। দেহবিমুক্ত আত্মার বহুবিধ গতির মধ্যে প্রেতত্ব একটি এবং সেই কারণে এরা লোকের মনে ভয় সৃষ্টি করতে পারে। ‘ঠিক নির্দিষ্ট কোনও বিভীষিকার ভয় নয়, কিন্তু প্রেতত্বের অনির্দেশ্য আতঙ্ক, যা অবোধ্য তারই বহিঃপ্রকাশ প্রেত-বিশ্বাসে প্রতিফলিত। সে (প্রেত) পৃথিবীর ভয়াবহতার প্রতীক, যে অপরিমেয় শক্তি আমাদের চারিদিকে নিজেকে পরিব্যাপ্ত করে রেখেছে, যা আমাদের আক্রমণ করবার হুমকি দেয়। (তারই প্রতীক প্ৰেত)…’ (মেনশিং, পৃ. ১৪১ থেকে) ডাইনি বা জাদুকরকে শনাক্ত করা এবং শামানবাদ এ সবই প্রেতাত্মার সঙ্গে জড়িত।
মহাভারত-এ বলে, অসুররা একটি অশুভ ‘কৃত্যা’ (জাদুকর্ম)-র অনুষ্ঠান করে দুর্যোধনের শরীরের নিম্নার্ধ নির্মাণ করে, এই অর্ধাংশই প্রহারযোগ্য ও বিনাশশীল। (৩:২৪০:১-৮) অসুরেরা নানা রকম অনুষ্ঠান করে থাকে, যার অধিকাংশই মানুষের স্বার্থের পক্ষে ক্ষতিকর। কিন্তু অসুরের দ্বারা ক্ষতি সাধিত হওয়ার পূর্বশর্ত হল মানুষের মন্দ আচরণ, যা সেই ক্ষতিকে ডেকে আনে। ‘স্পষ্টতই, খ্রিস্টান, অখ্রিস্টান নির্বিচারেই দুর্ভাগ্য নির্মিত হয় মানুষের চেয়ে অধিকতর শক্তিশালী অসুরদের দ্বারা’ (ডগলাস, ১৯৭০, পৃ. ২৮)
অগ্নি পুরাণে প্রেতাত্মা ও তার দ্বারা আবিষ্ট হওয়ার কথা এবং মোট আটত্রিশটি প্রেতাত্মার নাম পাই। (২৯৯:৩৮) বৈদিক, মহাকাব্যিক এবং পৌরাণিক কল্পনায়, অন্তরিক্ষ ও পাতাল প্রেতাত্মায় ভরা। কিন্তু ‘সম্ভবত কোনও ধর্মেই প্রেতত্ত্ব মাজদার মতো এত বেশি মাত্রায় প্রাধান্য পায়নি, বিচিত্র বৈশিষ্ট্যও অর্জন করেনি। অসুরদের ভাবা হত আত্মা হিসাবে, (মইন্যু, দএব এবং তাদের সংখ্যা অগণ্য।’ (উইনস্টন, হিস্ট্রি অব রিলিজ্যন্স ১৯৬৬, ৫ম খণ্ড, দ্বিতীয় ংক্যা, পৃ. ১৯২) অসুরদের প্রভাব আরও গুরুত্ব পায় এই ভয় থেকে যে, মন্দকর্মের দ্বারা মানুষ মৃত্যুর পরে অসুর হয়ে যেতে পারে, সে এবং তার মৃত আত্মীয়রাও: এই ভয়াবহ সম্ভাবনার সদাজাগ্রত ভয়টির ব্যাখ্যা মেলে। তা ছাড়াও প্রেতলোকের অনির্দেশ্যতাও এই ভয়ের একটা কারণ, বিশেষত মানুষের জগতের আইন প্রেতজগতে অচল বলে। কেউই তা জানে না কোন কর্মের ফলে মানুষকে মৃত্যুর পর কোন জাতীয় প্রেতে পরিণত হতে হবে।
ছান্দোগ্য উপনিষৎ বলে, ‘এ (জন্মে) যারা সচ্চরিত্র তাদের সম্ভাবনা থাকে পরজন্মে ব্রাহ্মণ… ক্ষত্রিয়… বা বৈশ্যকুলে জন্মগ্রহণ করবার। কিন্তু এখানে যাদের দুর্গন্ধ চরিত্র তাদের সম্ভাবনা কোনও দুর্গন্ধময় যোনিতে, কুকুর বা শুয়োরের বা কোনও অস্পৃশ্যের যোনিতে জন্মগ্রহণ করা।’ (৫:১০:৭-৮) জাতকের কাহিনিগুলিতে জন্মান্তরে শাস্তি ও পুরস্কারের কথা বারেবারেই পাই :
এক বেদজ্ঞ ব্রাহ্মণ একটি ছাগহত্যা করে, এই অপরাধে চারশো নিরানব্বই জন্মে তার মুণ্ডচ্ছেদ করা হয়। (সংখ্যা ১৮, মতকভত্ত) এক ধনী নদীতটে ধন প্রোথিত করার অপরাধে পরজন্মে সাপ হয়ে জন্মায়; অন্য একজন ত্রিশ কোটি মুদ্রা পুঁতে রাখার পাপে ইঁদুর হয়ে জন্মায়। (৭৩, সচ্চংকির) এক বোধিসত্ত্বের মৃত্যু আসন্ন হলে লোকেরা তাঁকে প্রশ্ন করে ‘কী কী পারমিতা আপনি অর্জন করেছেন?’ ‘কিছুই না’, এ কথা বলার পরই তাঁর মৃত্যু হল এবং তিনি আভাস্বর দেবলোকে জন্মগ্রহণ করেন। (৯৯, পরসহসস) সিবিকে সক্ক নানা ভাবে পরীক্ষা, প্রলোভন এবং কষ্টের মধ্যে দিয়ে যেতে বাধ্য করেন; কিন্তু পরম সহিষ্ণুতা ও যথার্থ পরিহিতৈষায় তিনি সে সব পরীক্ষায় উত্তীর্ণ হন; তখন সক্ক তাকে বর দিতে চাইলে সিবি তাঁর চোখ দুটি ফিরে চাইলেন, বর হিসেবে নয়, সদাচারী জীবনের পুরস্কার রূপে। (৪৯৯, সিবি) এক রাজার এক অসাধু পুরোহিত ছিল, সে ঘুষ নিত, অন্যায় ভাবে প্রজার অর্থ শোষণ করত এবং লোকের আড়ালে তাদের নিন্দে করত। মৃত্যুর পর সে জন্মাল এমন এক রাক্ষস রূপে যার দু’হাতে দুটি লম্বা ধারালো নখ, যা দিয়ে সে নিজ দেহের মাংস খুঁড়ে খেয়ে ক্ষুন্নিবৃত্তি করত। কিন্তু জীবৎকালে একবার সে এক দরিদ্র উপবাসিনীকে একটি আম খেতে দিয়েছিল এবং এই পুণ্যে সে প্রতিরাত্রে অপ্সরা হয়ে যেত। (৫১১, কিংছন্দ) একটি মাত্র পুণ্যকর্মের ফলে পরজন্মে প্রতি রাত্রে সে মানুষের উপরের স্তরের জীব হয়ে যেতে পারত, এতে জীবৎকালে কৃত সামান্যতম পুণ্যেরও গুণগান করা হচ্ছে, মানুষের পুণ্যপ্রবৃত্তি জাগাবার জন্য। একটি বানর এক ক্লান্ত ক্ষুধার্ত ব্যাধের ক্ষুন্নিবৃত্তির জন্য তাকে একটি তিন্দুক ফল দিয়ে অনুরোধ করল যে, সে যতক্ষণ ঘুমোবে ততক্ষণ যেন ব্যাধটি গাছের নিচে বসে তাকে পাহারা দেয়। ব্যাধটির সহসা বানরমাংস খাবার লোভ জাগে, সে বানরটির মাথায় আঘাত করে। জেগে উঠে বানরটি সবই বুঝতে পারে এবং লোকটিকে জঙ্গল পার করে দিয়ে আসে। লোকটির কুষ্ঠ হয়ে যায় এবং পরে ভূমি তাকে গ্রাস করে। (৬১৬ মহাকপি) নাগরাজ পণ্ডর তার বন্ধুর প্রতি বিশ্বাসঘাতকতা করে এমন এক গুপ্ত তথ্য প্রকাশ করে দেয় যাতে বন্ধুর সমূহ ক্ষতি হয়। দু’জনে এক ঋষির কাছে যায়, যিনি বলেন শত্রুকে বিশ্বাস করা উচিত নয়। পণ্ডর বিশ্বাসঘাতকতার অভিযোগে অভিযুক্ত হন; তাঁর মস্তক সপ্তধা বিদীর্ণ হয় ও ভূমি তাকে গ্রাস করে। (৫১৮ পণ্ডর) একটি গরিব মেয়ের একটি লাল কাপড়ের লোভ হয়। তার পিতামাতার সাধ্য ছিল না সে কাপড় কিনে দেওয়ার, তাই সে অন্যের বাড়িতে দাসীবৃত্তি করে কিছু সঞ্চয় করে কাপড়টি কেনে। স্নান করে পরবে বলে স্নানে যায়; উঠে দেখে জরাজীর্ণ কাপড়ে এক পচ্চেকবুদ্ধ দাঁড়িয়ে আছেন। প্রথমে সে নিজের কাপড়ের অর্ধেকটা দেয়, পরে তাঁর দেহে ওই কাপড়ের উজ্জ্বল শোভা দেখে সবটাই দিয়ে দেয়। এই পুণ্যকর্মের ফলে পরজন্মে সে অসামান্য সুন্দরী হয়। (৫২৭, উন্মাদন্তী)
শাস্তি ও পুরস্কারের বিষয়টি পালি বৌদ্ধধর্মের একটি মূল উপজীব্য এবং অসংখ্য কাহিনিতে প্রতিবিম্বিত।
শান্তি ও পুরস্কারের আর একটি সংস্করণের কাহিনি পুরাণগুলিতে বহুসংখ্যায় পাওয়া যায়। যদিও বহু উপাখ্যানে পুণ্যের ফলে সুখ ও পাপের ফলে দুঃখ, এমন একটা আপাত সমতা দেখা যায় কিন্তু এর মধ্যে জাতিভেদের অনুপ্রবেশ ঘটেছে এবং সমাজের ক্ষমতাশালী ব্যক্তির ক্ষমতার প্রকাশেও সমতা রক্ষা পায়নি। তাই ব্রাহ্মণের সেবা করলে বা তাকে দানদক্ষিণা দিলে, তার জন্যে স্বার্থত্যাগ করলে অথবা রাজা বা ধনকুবেরের জন্যে এ সব করলে পুণ্য হয়; এর অন্যথায় সর্বনাশ। অন্য এক অধ্যায়ে আমরা দেখব যে অন্যান্য ধর্মানুষ্ঠানের ক্রিয়াতেও পুণ্য সঞ্চয় করা যায়, পাপ ক্ষয় হয় এবং পরজন্মে সমাজের উচ্চকোটিতে জন্মলাভ করা যায়। নৈতিক আচরণ ততটা পুণ্যের নির্ণায়ক নয় যতটা আনুষ্ঠানিক, সামাজিক ও পারিবারিক, শ্রেষ্ঠ ও জ্যেষ্ঠের অথবা উচ্চবর্ণের সেবানির্ভর। ব্রহ্মবৈবর্তপুরাণ-এ পুণ্যকর্মের অনুরূপ সুফলের একটি তালিকা পাওয়া যায়। (ব্রহ্মখণ্ড ২৭ অধ্যায়) অন্য এক অধ্যায়ে যে সব কাজে স্বর্গলাভ হয় তার তালিকা আছে। ভাগবত পুরাণ স্পষ্ট বলছে: আত্মা তার পুণ্য ক্ষয় করে ভোগের দ্বারা, পাপ ক্ষয় করে ভোগের অভাবের দ্বারা। (১:১২:১৩) স্পষ্টই দেখা যায়, ভোগই উদ্দিষ্ট লক্ষ্য এবং লোকে পুণ্যের দ্বারা তা অর্জন করে এবং কেউ যখন তা থেকে বঞ্চিত হয় তখন তার ভোগের অভাবই পাপের শাস্তিরূপে গণ্য হয়।
পুণ্যকর্মই হোক বা পাপকর্মই হোক কর্মের এই ফাঁস থেকে এবং স্বর্গ, নরক, পুরস্কার ও শাস্তি যেগুলিতে মানুষ ওতপ্রোত ভাবে বিজড়িত, তাদের থেকে মুক্তির উপায় হল মোক্ষ মোক্ষ কী থেকে? সর্বজনীন উত্তর হল, জন্মান্তর, সংসার, অস্তিত্বের এই জটিল জালে বারংবার ফিরে আসা থেকে পরিত্রাণই হল আত্মিক পুনর্জন্ম, যাতে প্রথমে মৃত্যুর পরে স্বর্গে যাওয়ার নিশ্চিয়তা এবং পরে সত্তার আত্যন্তিক বিলোপ। যেমন নির্বাণ, তা-ও মোক্ষের এক রূপ; ব্রহ্মে নিঃশেষে বিলীন হওয়াও অন্য একটি প্রকারভেদ। অন্য ভাবে বলতে গেলে ব্রাহ্মণ্য ধর্মে ব্যক্তি সত্তার বিলোপের সঙ্গে সঙ্গে ব্রহ্মসত্তার মধ্যে সানন্দ ও সচেতন সত্তাই মোক্ষ। ‘কিন্তু শ্বেতাশ্বতর উপনিষদে সংসার ও মোক্ষ মিলিত হয়েছে। সেই প্রাচীনকাল থেকেই ভারতবর্ষের ইতিহাস ব্যাপ্ত করে দুটি পরস্পর সম্পৃক্তই আছে।’ (রোঢ় ১৯৪৬, পৃ. ১৩৩)
শুধু অর্বাচীন শৈব শ্বেতাশ্বতর উপনিষদ-এই নয়, বেদান্তের বিশিষ্টাদ্বৈত ও দ্বৈতাদ্বৈত প্রস্থানেও এবং প্রচ্ছন্ন ভাবে মহাযানের কিছু পরবর্তী বিবর্তনে— সহজযান ও মন্ত্রযাণে— এ দুইয়েরই একটি সূক্ষ্ম পরস্পরে অন্তর্ভুক্তি বোঝা যায়। ‘মহাযান বৌদ্ধধর্ম… এবং শৈবমতে একটি মোক্ষবাদ নির্মিত হয়েছে যার লক্ষ্য মুক্তি, অর্থাৎ জ্যোতির্ময় চৈতন্যরূপে বোধিসত্ত্বে উপস্থিত হওয়া, তারই নবতর রূপান্তর ‘বাক্’-রূপে, শিব-রূপে; যে উপলব্ধিতে এই মুক্তি লভ্য হয় তাতে সমগ্র আধ্যাত্মিক সত্তা নিহিত থাকে, অতএব সম্পূর্ণ একটি প্রত্যাখ্যান বা পুনর্নবীকরণের সৃষ্টি হয়।’ (তুচ্চি, ১৯৬১, পৃ. ১৫-১৬) মান্ডোয়ানদের সম্বন্ধে হেস্টিংস এনসাইক্লোপিডিয়া অব রিলিজিয়ন অ্যান্ড এথিক্স বলে, ‘এরা (মন্দ আত্মা, বা অন্য জাতের মানুষের ও বিশ্বাসের দেবতারা) এবং এদের ভৃত্যরা মান্ডোয়ানদের জীবন দুর্বিষহ করে তোলে। তাই বিশ্বাসী একাগ্রচিত্তে পরিত্রাণ কামনা করে ও জাগতিক অস্তিত্ব থেকে মুক্ত হতে চায়।’ (৮ম খণ্ড, পৃ. ৩৮৭)
মোক্ষের কথা আমরা প্রথম শুনি উপনিষদে। সংহিতা ব্রাহ্মণের কর্মকাণ্ডের দ্বারা অনুসরণ করে (আনুষ্ঠানিক যজ্ঞীয় ধর্মাচরণের যুগে) আরণ্যক ও উপনিষৎ আমূল পৃথক একটি জ্ঞানকাণ্ডের প্রবর্তন করে (জ্ঞানের যুগ)। এখনে জীবনের মূল লক্ষ্যই বদলে গেছে; পূর্বযুগের সুখী, দীর্ঘজীবী, স্বাস্থ্যোজ্জ্বল, সমৃদ্ধ জীবনের কামনা থেকে এখন লক্ষ্য হল জন্মান্তরের ধারার ছেদ। জনসাধারণের জীবনের অর্থ তত দিনে হয়ে দাঁড়িয়েছে হাড়ভাঙা পরিশ্রম, অপরিশোধ্য ঋণভার, অপ্রতিকার্য দারিদ্র্যের পীড়ন, অনাহার বা অর্ধাহার, ব্যাধি এবং নিরন্তর উচ্চবর্ণের এবং ধনী প্রভুর দ্বারা শোষণ। যদি জনতার কাছে পুনর্জন্ম এই দুঃখক্লিষ্ট জীবনের অনন্ত পুনরাবর্তন হয়ে দাঁড়ায়, যদি তাদের কর্ম ও তার প্রত্যক্ষ ফলের মধ্যে অনির্দেশ্য ব্যবধানই কায়েম হয়ে যায় এবং তথাকথিত কর্মফল দেখা দিলে কর্তা সে সম্বন্ধে একেবারেই অবহিত না হয়, যদি সমস্ত ব্যাপারটা তার কাছে দেখা দেয় অজ্ঞাত এবং অজ্ঞেয় ভাগ্যের রূপে, তাহলে মানুষ এ সম্ভাবনার বহুতর পুনরাবর্তনের বদলে যদি একেবারে মূলোচ্ছেদের চেষ্টা করতে প্রলুব্ধ হয়, তবে সেটা বেশ বোঝা যায়।
আরও একটি প্রাসঙ্গিক সমস্যা হল, জন্ম থেকে জন্মান্তরের চেতনার সঞ্চারণ। এ কথা সত্যি যে, কোনও কোনও ক্ষেত্রে এই ‘প্রমাণ’ বের করা হয় তথাকথিত জাতিস্মরত্ব থেকে। কিন্তু প্রথমত, এ সব জাতিস্মরত্বের ক্ষেত্রে তথ্য খুব কমই পাওয়া যায়; দ্বিতীয়ত, অন্যান্য তথ্য থেকেও এর উদ্ভব ব্যাখ্যা করা যায়; তৃতীয়ত, বৃহৎ মানবগোষ্ঠীর তুলনায় এই তথাকথিত জাতিস্মররা সংখ্যায় নেহাৎই নগণ্য— এ দিয়ে, কোনও কিছুই প্রমাণ করা যায় না। কাজেই মানব সমাজের বৃহত্তর অংশই যখন বর্তমান জীবনের আগেকার কিছুই স্মরণ করতে পারে না, তখন পূর্বজন্মকৃত পাপপুণ্যের শাস্তি বা পুরস্কার নিতান্তই অযৌক্তিক ও ভিত্তিহীন হয়ে যায়, তাতে কোনও রকম ন্যায়বিচারের অবকাশই থাকে না। এ যেন অচেতন কোনও শিশুকে শাস্তি বা পুরস্কার এমন কোনও কাজের জন্য দেওয়া, যা সম্বন্ধে সে মোটেই অবহিত নয়; এ ধরনের দণ্ড বা পুরস্কারকর্ম-কর্তার ওপরে কোনও প্রভাবই রাখে না, সে কিছুই শেখে না, কিছুই শোধরায় না এবং অন্তরের গভীরে সে জানে এ দণ্ড বা পুরস্কার সম্পূর্ণ অযৌক্তিক, এর সম্বন্ধে তার কোনও দায়িত্বই নেই। ভাগ্যের এ সব ঘটনা কর্মের কর্তার কাছে হয় নেহাৎ অকারণে দণ্ডের পীড়ন হয়ে ওঠে, অথবা আকস্মিক অহেতুক সৌভাগ্য বলে প্রতিভাত হয়, সে যেন অনধিকারে কিছু ভোগ করছে। জনসাধারণ যখন বোধের অতীত দুর্বিপাক ভোগ করে তখন কোনও সুবিচারকের ওপরে তার আস্থা কেমন করে থাকবে? দরিদ্র, দুর্বল ও অসহায়রা বুঝত যে, ধর্মীয় ও সামাজিক অধিকর্তাদের বিরুদ্ধে তাদের প্রতিবাদ নিষ্ফল হতে বাধ্য, তাই তারা মেনে নিত সব কিছুই। ঠিক এইটেই তাদের কাছে প্রত্যাশিত ছিল। তাদের বোঝানো হয়েছে যে, দুঃখ আসে অতীতের কোনও জন্মের পাপ থেকে, আর পরজন্মে ‘ভাগ্য ফেরাবার’ একটি মাত্র রাস্তা হল বিনা প্রশ্নে ও নিষ্প্রতিবাদে উচ্চ ত্রিবর্ণের সেবা করে যাওয়া। জনসাধারণকে তাদের দুঃখের প্রকৃত কারণ সম্বন্ধে অন্ধকারে রেখে প্রচার করা হয়েছে, অতীতে কোথাও তাদের দুঃখের কারণ রয়েছে— এ হল ধর্ম সম্বন্ধে শুকনো কচকচির চূড়ান্ত নিদর্শন। জাঁতার পাথর দুটোর মধ্যে পড়া এই সাধারণ মানুষগুলি সম্পূর্ণ পিষ্ট হওয়ার আতঙ্কে ন্যূনতম প্রতিরোধের পথ বেছে নিয়ে সমাজের উচ্চবর্গের সেবায় আত্মনিয়োগ করেছিল। স্বভাবতই তাদের মনে হয়েছিল, এই দুঃখময় অস্তিত্ব থেকে পরিত্রাণের একটি মাত্র উপায় হল, অস্তিত্বের সূত্রটিকেই ছিন্ন করে জীবন থেকে বিদায় নেওয়া। এই সম্ভাবনা দিয়েই তাদের প্রলুব্ধ করা হল, এর জন্য নানা পথও বাতলানো হল এবং ভক্তিকে একটি নির্ভরযোগ্য বিকল্প বলে উপস্থাপিত করা হল। কাজেই গত দু’হাজার বছর ধরে ভক্তিমার্গের নানা বিবর্তন ও বহুধা বিকাশ যে ঘটেছে তাতে বিস্ময়ের কিছুই নেই। ভক্তির পাত্র হিসাবে এখনও বর্ষাকালে ব্যাঙের ছাতার মতো বহুসংখ্যক ‘মা’ ও ‘বাবা’-র জন্ম হচ্ছে। অন্য দেশেও স্বয়মারোপিত ‘পরিত্রাতা’র ভূমিকায় নিত্য নতুন ব্যক্তির দ্রুত উদ্ভব ঘটেছে; এরা মানুষের দুঃখ এবং তার মুক্তির স্বপ্ন ভাঙিয়ে খাচ্ছে।
পরবর্তী কালের ব্রাহ্মণ সাহিত্য ও উপনিষৎগুলিতে জন্মান্তরবাদের আবির্ভাব ও বিকাশের সঙ্গে সঙ্গেই মানুষ দুঃখমুক্তির একটি বিকল্প পন্থার সন্ধান পেল। উপনিষৎ পুনর্জন্মের অবসান ঘটাবার একটি উপায় নির্দেশ করল। ‘যে মানুষ ইন্দ্রিয়লভ্য অভিজ্ঞতা ছেড়ে সেগুলির অন্তরালে অভিজ্ঞতার কর্তাকে উপলব্ধি করে সে মৃত্যুর পরে অমর হয়।’ (কেন উপ. ১:২) ‘জ্ঞান দিয়ে অমৃতত্ব পাওয়া যায়।’ (কঠ উপ. ২:৪:৫) ‘জ্ঞান থেকেই আসে চরম শান্তি।’ (কঠ ১:১:১৭) ইন্দ্রিয়জ্ঞানের বহির্ভুত যে আত্মা, যা অনাদি, অনন্ত, সেই চরম তত্ত্বকে জানলেই মৃত্যুর করাল গ্রাস থেকে মুক্ত হওয়া যায়।’ (কঠ ১:৩:১৩,১৫) এ নিষ্কৃতির পিছনে বারংবার মৃত্যু সম্বন্ধে একটি ত্রাস বর্তমান, তাই একে বলে মোক্ষ। ‘পুরুষ (= আত্মা) কে জেনে মানুষ মুক্ত হয়ে অমৃতত্ব লাভ করে।’ (কঠ ২:৩:৮-১০) ‘প্রাণের ভূমিকা, অবস্থা, শক্তি ও স্থান সম্বন্ধে যথার্থ জ্ঞানই অমৃতত্বে পৌঁছে দেয়।’ (প্রশ্ন উপ. ৩:১২) ‘বিদ্বান পুরুষ যখন ব্রহ্মজ্ঞান লাভ করে, তখন তার পাপ ও পুণ্য দুই-ই খসে যায়।’ (মুণ্ডক উপ. ৩:১:৩) অর্থাৎ জ্ঞানের এই সুউচ্চ শিখরে উঠে মানুষ ভাল ও মন্দ উভয় কর্মেরই ওপরে চলে যায়, তাই সে দণ্ড ও পুরস্কারের বাইরে গিয়ে মোক্ষ লাভ করে। ‘মোক্ষে নাম ও রূপ পরমাত্মায় নিমজ্জিত হয়, ঠিক যেমন নদীরা সমুদ্রে বিলীন হয়।’ (মুণ্ডক৩:২:৮) ‘যা (ব্রহ্মাণ্ডের) ওপারে, তা আকৃতিহীন, দুঃখহীন— এ কথা যারা জানে তারা অমর হয়।’ (শ্বেতাশ্বতর উপ. ৩:১০) ‘যে জানে, আমিই ব্ৰহ্ম, সে সব কিছুই হতে পারে, দেবতারাও তার এই হওয়ায় বাধা দিতে পারেন না।’ (বৃহদারণ্যক উপ. ১:৪:১০) ‘অশ্বমেধযাজীদের মধ্যে যারা এটা জানে তারা পুনঃ পুনঃ মৃত্যুকে জয় করতে পারে।’ (ঐ ৩:৩:২) পুনর্জন্মের বদলে পুনমৃত্যুর উল্লেখ চোখে পড়ে; স্বভাবতই মৃত্যুযন্ত্রণা একটি আতঙ্ক সৃষ্টি করে যা মানুষকে মৃত্যুর পুনরাবৃত্তির সম্ভাবনা সম্বন্ধে সন্ত্রস্ত করে তোলে। পরে জীবন সম্বন্ধে অনীহা পুনর্জন্মের সঙ্গে যুক্ত হয়ে এই আতঙ্ককে দৃঢ়তর করে তোলে; নিঃস্পৃহ পুরুষ, যে নিষ্কাম, অথবা যার কামনা চরিতার্থ হয়েছে সে (সাধারণ মানুষের মতো) চলে যায় না; ব্রহ্ম হয়ে সে ব্রহ্ম লাভ করে।’ (ওই ৪:৪:৬)
এই যে নানা ভাবে মুক্তিলাভ করবার উপায়, এগুলির মধ্যে কয়েকটি ‘সামান্য’ তত্ত্ব আছে: (ক) নিজেকে সত্তাগত ভাবে ব্রহ্মার সঙ্গে অভিন্ন বলে জানা, (খ) কামনাশূন্য হওয়া, (গ) নিজস্ব নাম ও রূপ পরমপুরুষে বিলীন হয়ে যাওয়া। মূলত, এই প্রাক্‌শর্তগুলি বুদ্ধিগত ও নৈতিক, কর্মনিষ্ঠ নয়। পরবর্তী শাস্ত্র মুক্তি লাভের জন্যে নানা নির্দেশ দেয়: (ক) আবেগনিষ্ঠ : ভক্তি, (খ) কর্মনিষ্ঠ: তীর্থভ্রমণ, মূর্তিপূজা, ব্রত, পবিত্র নদীতে স্নান, (গ) দান, দক্ষিণা, ইত্যাদি। পূর্ব অবস্থান থেকে এই পরবর্তী অবস্থানের মধ্যে যে আমূল পরিবর্তন তার মূলে, (ক) বৌদ্ধ, জৈন ও অন্যান্য অবৈদিক প্রস্থানগুলির বিকাশ, ও (খ) মহাকাব্যোত্তর উপাসনাবিধির বিবর্তন অর্থাৎ ‘পূজা’র বহুল অনুষ্ঠান ও বিস্তার, যেমন ভিন্ন রীতিতে পৃথক ধরনের পুরোহিতের মাধ্যমে বহুতর বিগ্রহের উপাসনা, মন্দিরনিষ্ঠ, ভিন্নতর নৈবেদ্যসাধ্য। এই পরিবর্তিত পটভূমিকায় পুণ্যের সংজ্ঞাই বদলে গেল। কর্ম ও ভক্তির কথা পরে আলোচিত হবে, এখন মোক্ষের সংজ্ঞার উদাহরণ দিই।
‘কোনও লোকের যদি নিজের অজ্ঞাতেও পুরীতে মৃত্যু ঘটে তা হলে সে দুঃখ থেকে মুক্তি পায় ও কাম্য লোক লাভ করে।’ (ব্রহ্ম পু. ২:৩১:১৬) ‘লক্ষ লক্ষ জন্মে সঞ্চিত পাপ, তার ও তার দশ লক্ষ আত্মীয়ের পাপ যমুনায় স্নান করলে নষ্ট হয়ে যায়।’ (নারদ পু. ১:১:৪৩) ভক্তিকে মুক্তির একটি নির্ভরযোগ্য পন্থা বলে স্বীকার করার পরে ধীরে ধীরে কিন্তু সুনিশ্চিত ভাবে মোক্ষ ক্রমে সহজলভ্য হয়ে উঠল। তাই শুনি, ‘যে সদ্যোবিকশিত তুলসীপত্র দিয়ে হরির পাদপদ্ম আরাধনা করে তার আর পুনর্জন্ম হয় না।’ (নারদ ১:১৩:৩৩) ‘যে তার প্রিয়তম বস্তুগুলি ব্রাহ্মণকে দান করে, সে বিষ্ণুলোকে যায়, আর কখনও পুনর্জাত হয় না।’ (ঐ ১:১৩১:৬৯) ‘যে বিষ্ণু শিবের পূজা দেখে প্রণাম করে সে বিষ্ণুলোকে গিয়ে লক্ষ লক্ষ কল্প বাস করে।’ (ঐ ১:১৩:১৩৫) এ ভাবে কালের গতিতে মোক্ষ হীনমূল্য হয়ে যেতে লাগল। ‘বারাণসী নগরীতে পৌঁছেই সে মুক্তিলাভ করল।’ (২:৬:৭২) ‘যে প্রত্যহ বিষ্ণুমন্দির ঝাঁট দিয়ে সেখানে প্রদীপ জ্বালে সে-ও মোক্ষ লাভ করে।’ (ঐ ২:১১:১১) ‘যে গঙ্গাতীরে বাস করে গঙ্গা জল পান করে তার সব সঞ্চিত পাপ বিনষ্ট হয় …যে অগ্নির পূর্ণ উপাসনা করে, পাপ পুণ্যে সে লিপ্ত হয় না।’ (অগ্নি পু. ২১১:২৩-২৪) ভাগবত পুরাণ কিন্তু এত সহজে মোক্ষ লাভের কথা বলে না, বলে, ‘এক হাজার লোক যদি মোক্ষার্থী হয় তবে এক জনের ভাগ্যে তা মেলে।’ (৮:৭:২২) কিন্তু ভগবদ্গীতা-তে আবার কৃষ্ণ মোক্ষলাভকে সহজ করে দিয়ে বলেন, ‘কৃষ্ণ-আশ্রিত জনের সর্ব পাপ-ক্ষমা হয়ে যায়।’ (মহাভারত ৬:৪০:৬৮) ভাগবত পুরাণ বাস্তবিক পক্ষে একটি বৈষ্ণব গ্রন্থ। তবু শিবের বিষয়ে বলে যে, ‘একমাত্র শিবই বন্ধন মোচন করে সারা পৃথিবীকে মুক্তি দেওয়ার অধিকর্তা।’ (৮:৭:২২) কৃষ্ণ তাঁর ভক্তদের সব ধর্মপন্থা ত্যাগ করে তাঁকে আশ্রয় করতে আহ্বান করেন, তিনি সর্বপাপ থেকে মুক্ত করবেন। শুনলে বাইবেলে যিশুর উক্তি মনে পড়ে: ‘আমিই পথ, সত্য ও জীবন, কোনও মানুষই আমার মধ্যে দিয়ে না এলে পিতার কাছে যেতে পারে না।’ (যোহন সুসমাচার ৪:১৪) এই ধরনের মুক্তির আশ্বাস যা সম্পূর্ণ ভাবে কর্মনিরপেক্ষ, এর সূচনা ভক্তিমার্গের উদ্ভব থেকেই; ভক্তি তখন কর্মের বিকল্প হয়ে ওঠে। কারণ হয়তো এই যে, শাস্ত্র নির্দিষ্ট উপাসনা পদ্ধতি তত দিনে অত্যন্ত জটিল হয়ে উঠেছে, ব্যয়সাপেক্ষ তো বটেই, আর বেশ কতকটা গোলমেলেও; বিশেষত, যে মানুষ পরিচ্ছন্ন একটি ছক খোঁজে তার পক্ষে। সে কর্ম, ভক্ত ও জ্ঞানমার্গের মধ্যে সংহতি খোঁজে, আর খোঁজে নিয়তিবাদের সঙ্গে এগুলির সংহতি, কারণ, এগুলির কোনওটিই নিয়তিবাদকে বর্জন করে না। বলা বাহুল্য, এ সংহতির সন্ধান সে পায় না।
ভক্তি ও দেবমণ্ডলীর মধ্যে নিয়তি দৈবানুগ্রহের রূপ পরিগ্রহ করে। সহস্র মোক্ষার্থীর মধ্যে একজন তা পায়, কারণ সে-ই দৈবানুগ্রহ লাভ করে। (মানিকীয় ঈশ্বর) ‘নিজের করুণায় আত্মাকে পুনর্জন্মপরম্পরা থেকে ত্রাণ করেন।’ (ব্লিকার, ১৯৬৩, পৃ. ২৬১) রবিনসন বলেন, ‘পরিত্রাতারা সর্বদাই লোকান্তরের, কখনওই ইহলোক থেকে আসেন না।,’ যেহেতু পরিত্রাতা দিব্য ও লোকাত্তর, তাই অনুগ্রহ সহজেই তাঁদের অনুষঙ্গে পরিণত হয়ে যায়; এবং অসংখ্য মোক্ষকামীর মধ্যে দৈবানুগ্রহই মোক্ষলাভের নির্ধারক হয়। কিন্তু মানুষের কাছে এ দৈবানুগ্রহ নিয়তিরই আর একটি সংজ্ঞায় পরিণত হয়। দৈবানুগ্রহ যোগ্যতালভ্য নয় বলেই একে পূর্ব হতে প্রত্যাশা করা, এর সম্বন্ধে ভবিষ্যদ্বাণী করা বা এর বিষয়ে কোনও গণনা করা যায় না। গ্লস্টিকদের মতে ‘আলোর জগতের কোনও দূতের আহ্বানে যে দিব্য উদ্ভাস ঘটে, সে দূত বহু লোকান্তরের গণ্ডি পেরিয়ে এসে, তাদের অধিপতিদের বিমূঢ় করে দিয়ে আত্মাকে উদ্বোধিত করে দিব্য জ্ঞান দেয়।’ (ম্যাকমিলান এনসাইক্লোপিডিয়া অব রিলিজিয়ন, গ্লস্টিসিজম) এই পরিত্রাণের সঙ্গে খ্রিস্টানের পরিত্রাণের গভীর মিল আছে, উভয়ত্রই পরিত্রাতা স্বর্গ থেকে অবতীর্ণ হন, নরলোককে মুক্তি দেওয়ার জন্যে। অবশ্য বৈষ্ণবশাস্ত্রে বিষ্ণুর অবতার-পরম্পরার সঙ্গেও এর ক্ষীণ সাদৃশ্য দেখা যায়, উদ্দেশ্য একই: মানুষের মুক্তি। উভয়েই কর্মের ভূমিকা নগণ্য, দৈবানুগ্রহই সবচেয়ে প্রয়োজনীয় তত্ত্ব। আবার দৈবানুগ্রহ বিশ্বজনীন নয়, নির্বাচক, তাই কর্ম ও মুক্তির নির্দেশ দেওয়ার মধ্যে একটা পূর্বনিরূপণের ক্ষেত্র থেকেই যায়।
বৌদ্ধধর্মে সঞ্চিত পুণ্য বেশি তাৎপর্যপূর্ণ, যদিও মহাযানে দৈবানুগ্রহেরও প্রাধান্য আছে — মুক্তির পরিপ্রেক্ষিতে। অনির্দেশ্যতার, অপরিগণ্যতার ক্ষেত্র অনন্ত, তাত্ত্বিক দিক থেকে বৌদ্ধধর্মে ও সেমিটিক ধর্মে অনেক কম তাৎপর্যপূর্ণ। কিন্তু শাস্ত্রে নির্দেশিত ধর্ম জনসাধারণ্যে আচরিত ধর্ম থেকে অনেকটাই পৃথক; এবং জনসাধারণের ধর্মে চূড়ান্ত মুক্তি পরিত্রাতার ত্রাণদায়ী দিব্য অনুগ্রহ থেকেই আসুক বা জ্ঞান থেকেই আসুক অথবা কর্মকর্তার পুণ্যকর্ম অথবা আত্মনিবেদনী ভক্তি থেকেই আসুক, একটা পূর্বনিরূপণের অবকাশ থেকে যায়। পূর্বনিরূপণের সব কিছুই যেহেতু রহস্যাবৃত তাই এই পূর্বনিরূপণই হল নিয়তি।
কর্ম ও জন্মান্তরবাদের পক্ষে নিয়তি যা, ভক্তির ক্ষেত্রে দৈবানুগ্রহও তাই। গ্রহীতা যে-মানুষ, তার দিক থেকে দেখলে দৈবানুগ্রহও পুরোপুরি অনির্দেশ্য ও অনিবার্য। এই অংশটি পূর্বগণনাকে অগ্রাহ্য করে, কর্ম ও প্রতিক্রিয়া অর্থাৎ কর্মের কার্যকারণের সমতাকে অগ্রাহ্য করে এবং মানুষের চিত্তকে বিভ্রান্ত করে তোলে। কিছু পরিমাণে বা পরিসরে একটি অযৌক্তিকতার ক্ষেত্র থাকা ভক্তিবাদ ও মুক্তিদায়ী দৈবকরুণাবাদের পক্ষে অপরিহার্য ছিল, যেমন না বুঝেও সকলে এর জন্যে চেষ্টা করে এবং পায় খুব অল্প জনই। পৌরাণিক ও পুরাণোত্তর যুগে যখন ভক্তি ও পূজার সম্যক বিকাশ ঘটে তখন অন্য এক ধরনের পুরোহিত সম্প্রদায়ের উদ্ভব হল, যাঁরা মন্দিরে উপাসনার তদারকি করবেন, ব্রত, তীর্থ, মানত, ভবিষ্যদ্বাণী, স্বপ্নব্যাখ্যা ও জ্যোতিষিক গণনার দ্বারা আগামীর পূর্বাভাস নিরূপণ করবেন। নিজেদের স্বার্থেই তাঁরা কতটা অলৌকিক গুহ্য জ্ঞান সাধারণ মানুষের কাছ থেকে আড়াল করবেন, বিশেষত কে দৈবানুগ্রহ পাবে সে বিষয়ে। সমস্ত শাস্ত্র নির্দিষ্ট অনুষ্ঠান করতে, পুরোহিতরা দৈনন্দিন জীবন সম্বন্ধে যা নির্দেশ দেন সবই পালন করতে, বিশেষ অনুষ্ঠানগুলিও যথাযথ ভাবে পালন করতে জনতা ভিড় করে সচেষ্ট হবে, কিন্তু এদের মধ্যে স্বল্প সংখ্যকই দৈবকরুণা লাভের পাত্র হিসেবে ‘নির্বাচিত’ হবে। অন্যেরা সাগ্রহে অনুষ্ঠান করবে, সাড়ম্বরে অর্থব্যয় করবে এ কথা জেনেই যে, দৈব দয়া যাদের ওপরে বর্ষিত হবে তারা পূর্বনির্বাচিত। কাজেই যখন ভক্তি-প্রণোদিত পূজাকর্ম, অন্য নৈতিক ও আনুষ্ঠানিক কর্মের বিকল্পরূপে পরিগণিত হল তখনও কোনও অনির্দেশ্য নিয়তিই সেই স্বল্পসংখ্যক ভাগ্যবানকে বেছে দিত।
যদিও দেখছি, কোরানে নিয়তির কোনও স্থান নেই, তথাপি আরবী ও পারসী দুটি সাহিত্যেই ভাগ্যের ভূমিকা আছে। খ্রিস্টধর্মে নিয়তি তত্ত্বগত ভাবে বহিষ্কৃত; ঈশ্বরই সর্বজ্ঞ, সর্বশক্তিমান ও সর্বত্রব্যাপী বিধাতা, কিন্তু শাস্ত্র ও সাহিত্য ক্রমে ক্রমে ক্যালম্বিনের পূর্বনিরূপণবাদের দিকেই অগ্রসর হচ্ছিল এবং যদিও এটি বহুতর প্রস্থানের মধ্যে একটা, তবুও এটি একটি প্রধান চিন্তাগত উপাদান, যার সঙ্গে তাত্ত্বিক দ্বন্দ্ব দীর্ঘকাল অব্যাহত ছিল। ক্যালহ্বিনের পূর্বনির্বাচন কিন্তু ভারতীয় নিয়তিবাদ নয়; এটা প্রধানত এই কারণে যে এটি ঈশ্বরেই ভবিষ্যজ্ঞান আরোপ করেছিল। ভারতীয় নিয়তির কিন্তু কোনও একটি মাত্র দেবায়িত রূপ নেই। দ্বিতীয়ত, মানুষের অনন্ত আপাতদৃষ্টিতে কতকটা স্বাধীন ইচ্ছার অবকাশ ছিল, এমনকী ক্যালহ্বিন মতেও। তাই যদিও বহু ক্ষেত্রে মানুষের এই স্বাধীন ইচ্ছা তাকে অনিবার্য ও অপরিবর্তনীয়রূপে নিজের ধ্বংসের দিকেই এগিয়ে দিত, যদি না সে পরিত্রাণ পাওয়ার জন্যে পূর্বনিরূপিত হয়ে থাকে, তবু মারাত্মক বিলম্বের পূর্বে তার চূড়ান্ত পরিণতি জানার কোনও উপায়ই থাকে না। ভারতীয় নিয়তিবাদে কিন্তু বস্তুত এমন কোনও চূড়ান্ত অপরিবর্তনীয় নরক বা বিনষ্টির কল্পনা নেই। কারণ এখানে পূর্বজন্মের কল্পনা আছে। কিন্তু সবচেয়ে তাৎপর্যপূর্ণ অংশে অর্থাৎ অজ্ঞেয়তা, রহস্যময়তা এবং অমোঘতায় ক্যালহ্বিনের পূর্বনিরূপণবাদের সঙ্গে নিয়তিবাদের মিল আছে। বিশেষত, যেখানে ভক্তিবাদের দৈবানুগ্রহতত্ত্বটি উপস্থিত, সেখানে এ দুটি মতের গভীর মিল। এ দুই ধর্মতত্ত্বের কেন্দ্রবস্তু হল, মানুষকে জীবৎকালে তার জীবনের ভবিষ্যৎ সম্বন্ধে অন্ধকারে রাখতে হবে। এবং মৃত্যুর পরেও।
এই পূর্বনিরূপণতত্ত্বের মূল হল গ্রিক অতিকথার বহুনামিক ভাগ্যদেবতাগুলির কল্পনা, যা ইউরোপীয় চেতনায় দৃঢ়মূল। মধ্য এশিয়া, সুমের, আসিরিয়া, ব্যাবিলন, মিশর, চিন ও মেক্সিকো সর্বত্রই নানা আকারে ও নামে ভাগ্যনির্ণায়ক দেবতারা নিয়তির রূপান্তর হিসাবে বর্তমান ছিলেন। কোথাও নিয়তি স্বতন্ত্র দেবতা, কোথাও বা দেবমণ্ডলীর অন্তর্গত। পূর্বনিরূপণ নিয়তিবাদের একটি মূল স্তম্ভ, এবং এ তত্ত্বটি ভিন্ন ভিন্ন রূপে সমস্ত অতিকথাতেই উপস্থিত। ভারতবর্ষেও মুক্তি, মোক্ষ বা নির্বাণতত্ত্বকে নিয়তিবাদের মুখোমুখি আসতে হয়েছে; শুধুমাত্র তার পরেই এগুলি দার্শনিক স্বীকৃতি পেয়েছে। যদিও স্বীকৃতি পাওয়ার পূর্বে, সমকালে এবং পরেও মুক্তিতত্ত্ব ও নিয়তিবাদের অন্তর্নিহিত বিরোধ থেকেই গেছে।বইথিউস যখন পঞ্চম শতাব্দীতে কারাকক্ষে বসে তাঁর ডি কনসোলাতিওনে ফিলজফিআ রচনা করেন, তখন তাঁর ওপর মৃত্যুদণ্ডাজ্ঞা ঝুলছে। এ গ্রন্থে তিনি দর্শনের দেবী ও নিজের মধ্যে একটি কাল্পনিক সংলাপ লেখেন। দর্শন তাঁকে শিখিয়েছিল যে, ‘মানুষের জীবনের নশ্বর ঘটনাগুলি দিব্যস্বরূপের স্থিরত্ব ও স্থায়ী সরলতা থেকে উত্থিত। সব ঘটনার কেন্দ্ৰেই বিধাতা। কিন্তু পরিবর্তনশীল ঘটনাবলির মধ্যে যখন আমরা ঈশ্বরের ইচ্ছার সন্ধান করি তখনই আমরা নিয়তির মুখোমুখি হই, কারণ এগুলি নিয়ন্ত্রণ করে নিয়তিই। নিয়তি প্রত্যেক স্বতন্ত্র বস্তুর সম্বন্ধে স্থান ও কাল নির্ধারণ করে দেয়।’(৪:৬:১) যা কিছু মানুষের কর্মস্বাতন্ত্র্য নষ্ট করে তার সম্বন্ধে ঈশ্বরের এক অভ্রান্ত পূর্বজ্ঞান আছে। এই দিব্য পূর্বজ্ঞান অনন্তকালের দ্বারা (ঈশ্বরের) একটি অন্তর্নিহিত গুণ রূপে নিরূপিত হয়।’ (৫:৩:২৬) গ্রন্থকারের দর্শন তাঁকে সান্ত্বনা দেয় যাতে তিনি বিধাতা ও নিয়তির মধ্যে এক সংগতি সৃষ্টি করতে পারেন। কিন্তু শেষ পর্যন্ত মানুষ দর্শন ও ধর্মতত্ত্বের মধ্যে এ সংগতি নির্মাণ করতে পারে না। তবু সে ভবিষ্যৎকে জানবার জন্যে উদগ্র ভাবে আকাঙ্ক্ষা করে। লখীন্দরের ওপরে শাপ ছিল বাসররাত্রেই তার মৃত্যু হবে, সর্প দংশনে। বেহুলা, চাঁদ সদাগর, সনকা সকলেই তা পূর্বাহ্নে জানতে পেরেছিল এবং যে কারণে মানুষ ভবিষ্যতের পূর্বাভাস জানার জন্য এত ব্যাকুল, সেই অমঙ্গলের প্রতিকারের চেষ্টাতে মানুষের বোধবুদ্ধির চূড়ান্ত ব্যবহারের দ্বারা সম্পূর্ণ নিশ্ছিদ্র একটি লৌহবাসরকক্ষ নির্মিতও হয়েছিল। কিন্তু নিয়তি তো অপ্রতিরোধ্য, তাই যা ঘটবার ঘটল। ঠিক যেমন সত্যবানের পরমায়ু সম্বন্ধে সাবিত্রী বিয়ের আগেই জানতে পেরেছিল এবং নির্দিষ্ট দিনে যম এসে সত্যবানের প্রাণকে দেহ থেকে নিষ্কর্ষণ করে নিয়ে চলল। অর্থাৎ, নিয়তিঃ কেন বাধ্যতে।
কিন্তু এ দু’ ক্ষেত্রেই মানুষের চেষ্টা নিয়তিকে প্রতিহত করেছিল; সে আলোচনা যথাস্থানে হবে। এখানে প্রাসঙ্গিক এইটুকুই যে, পূর্বাভাস পেয়ে নিয়তিকে ঠেকানো যায় না; শুধু পূর্ব হতে জানা যায় মাত্র; অন্তত গল্পকাহিনিতে জানা যায়; এবং ঠেকাবার উদ্দেশ্যে এই পূর্বাভাস পাওয়ার জন্যে মানুষের উদগ্র আকাঙ্ক্ষা চিরদিনই, সর্বত্রই।
মানুষের জীবনে যা ঘটে সে সম্বন্ধে পূর্বজ্ঞানের সম্পূর্ণ অভাব ও সেই অনুপাতে আতঙ্ক থেকেই নিয়তিবাদের উদ্ভব। মানুষের এ জীবনে এবং পরজন্মে যা ঘটবে তা পূর্বাহ্নেই জানবার জন্য মানুষ কী-ই না দিতে পারে। যেহেতু এর কোনও সমাধান নেই, এবং যেহেতু, মানুষের বর্তমান ও অতীতের মধ্যেই শুধু নয়, তার বর্তমান ও ভবিষ্যতের মধ্যে এক দুর্ভেদ্য যবনিকা দুলছে, তাই পৃথিবীর সর্বদেশে সর্বকালে মানুষ এমন কিছু পূর্বাভাসের সন্ধান করে ফিরেছে যা তাকে অবহিত করবে, আগামী ঘটনার জন্যে প্রস্তুত করবে। আগামীকে জানবার জন্যে মানুষ যত উপায় উদ্ভাবন করেছে, তার একটা হল স্বপ্ন ও তার ব্যাখ্যা।
ব্রহ্মসূত্রভাষ্য-তে শঙ্করাচার্য দৈবজ্ঞদের অন্বয়-ব্যতিরেক-কুশল বলেছেন, অর্থাৎ যাঁরা কার্যকারণ সম্বন্ধের অস্তিত্ব বা অভাব বুঝতে পারেন। তাঁরা জানেন, কেমন করে কোনও কোনও বাস্তব ঘটনা স্বপ্নবস্তুর সহচারী বা অনুগামী হয়।’ (হালবফাস, ১৯৯১, ব্রহ্মসূত্রভাষ্য ২:১:১৪’র ওপরে পাদটীকা) কাজেই কিছু লোক ছিল যারা স্বপ্নের ভাষ্য করে উপার্জন করত, এরা সর্বদেশে সর্বকালেই ছিল, আছেও। স্বপ্ন হিসেবে কোনও উল্লেখ সংহিতা, ব্রাহ্মণ, আরণ্যক, উপনিষদে নেই। এর অর্থ এই নয় যে, লোকে দুঃস্বপ্ন দেখে উদ্বিগ্ন হত না; নিঋতির বা যমের পুত্রের নাম দুঃস্বপ্ন। (অথর্ব বেদ ৬:৪৬:১,২; ১৬:৫:১-৩) কাজেই দুঃস্বপ্নের অশুভ অনুষঙ্গ ছিলই; শুধু সে সব স্বপ্নের বা তার অর্থের উল্লেখ নেই। এগুলি দেখা দিল ঠিক জন্মান্তর ও কর্মবাদের উদ্ভাবনের সঙ্গে সঙ্গেই। নিয়তিবাদেরও সূচনা ঠিক এই সময়ে। অর্থাৎ স্বপ্ন ও তার তাৎপর্যের কথা আমরা প্রথম পাই মহাকাব্যেই। এই স্বপ্নব্যাখ্যা পুরাণ ধর্মশাস্ত্র থেকে আজ পর্যন্ত অব্যাহত আছে।
মহাকাব্যের প্রথম পর্যায়ের রচনার সমকালীন হল পালি জাতকগুলি। সেখানে দেখি :
বারাণসীর মহিষী খেমা স্বপ্নে একটি সোনার ময়ূর দেখে তাকে রাজধানীতে আনালেন, (ইনি বোধিসত্ত্ব), যাতে তাঁর কাছে ধর্মকথা শুনতে পান। (মহামোর, ৪৯১) এই রানিই আবার স্বপ্ন দেখলেন একটি সোনার রাজহাঁসের এবং জটিল কৌশলে সেটিকে ধরে আনলেন, (ইনিও বোধিসত্ত্ব), ইনি রানির কাছে ধর্মকথা প্রচার করলেন। (মহাহংস, ৫৩৪) ভোররাতে এক রাজা স্বপ্ন দেখলেন (জনপ্রবাদ, ভোরের স্বপ্ন সফল হয়) রক্তবস্ত্র পরিহিত এক কৃষ্ণকায় ব্যক্তি— রক্তপুষ্প দিয়ে যে তার কর্ণকুণ্ডল তৈরি করেছে— এসে গুণরূপ শাখাবিশিষ্ট একটি জ্ঞান বৃক্ষকে একেবারে মূল থেকে কেটে ফেলল। রাজা বুঝলেন তার প্রিয় মন্ত্রী বিধুরপণ্ডিতের মৃত্যু আসন্ন, এবং সত্যিই দুষ্ট লোকের কুচক্রান্তে তাঁর মৃত্যু ঘটল। (বিধুরপণ্ডিত, ৫৪৫) অন্য এক রাজা এক অদ্ভুত স্বপ্ন দেখলেন; ছোট একটি স্ফুলিঙ্গ যেন চারটি জ্বলন্ত স্তম্ভের চেয়ে বেশি দেদীপ্যমান। এক বুদ্ধিমান ব্যাখ্যাতা রাজাকে বললেন, শীঘ্রই রাজা এক তরুণ পণ্ডিতের সন্ধান পাবেন যার কাছে তার চার মন্ত্রী নিষ্প্রভ হয়ে যাবেন। বাস্তবে তা-ই ঘটল। (মহাউস্মগ্গ, ৫৪৬) বিখ্যাত বেসসন্তর জাতকে নির্বাসিত রাজকুমার বেসসন্তর অরণ্যে স্ত্রী মাদ্রী ও পুত্রকন্যা নিয়ে খুব কষ্টে ছিলেন। একরাত্রে মাদ্রী স্বপ্ন দেখলেন যেন তাঁর হাত-পা ও বক্ষোদেশ উৎপাটিত হচ্ছে এবং তার রক্তক্ষরা হৃৎপিণ্ডটি যেন এক কুদর্শন ও কুবেশ ব্যক্তি ধরে মুচড়ে ফেলছে। স্বপ্ন এমন ভাবে ফলল যে, পুত্রকন্যা সহ তিনি এক দুব্রাহ্মণের হাতে ক্রীতদাসীর মতো নিগৃহীত হলেন। পরে মাদ্রীর শ্বশুর স্বপ্নে কিছু ফুল দেখেন এবং সঙ্গে সঙ্গেই বুঝতে পারেন তাঁর পৌত্রপৌত্রীকে দেখতে পাবেন। এ স্বপ্ন সেই ভাবেই সফল হল (বেসসন্তর, ৫৪৭)
রামায়ণে রাক্ষসী ত্রিজটার স্বপ্নে রাবণের অমঙ্গল সূচিত হয়। (৫:২৭ পুরো অধ্যায়ে স্বপ্নটির বিশদ বর্ণনা, তাতে আসন্ন বিপদ স্পষ্ট হয়ে ওঠে) অর্বাচীন ব্রহ্মবৈবর্ত পুরাণে কংসের স্বপ্নের বিবরণে কংসের বিনাশের সূচনা আছে। এটিতে লক্ষ্য করি একটি প্রচলিত বিশ্বাসের প্রতিবিম্ব। রক্তবসনা নারী, রক্তপুষ্পহারে সজ্জিতা, অসি-খঙ্গধারিণী, প্রচণ্ড অট্টহাসি হাসছে। কংস তার বর্ণনা করে:
‘আমার রাজপুরীতে নাচছে, কেশ উন্মুক্ত ও বিস্রস্ত, নাসিকা কর্তিত। আর এক জন কৃষ্ণবর্ণা শূদ্র বিধবা, কৃষ্ণবসনা, রুক্ষকেশা মলিনবসনা— সে এসে (কংসের) কপালে আর বুকে তিলক এঁকে দিল। কালো পাকা তালফল গাছ থেকে মাটিতে পড়ে প্রচণ্ড শব্দ করে এ-দিকে সে-দিকে ছড়িয়ে গেল। এক ম্লেচ্ছ, রুক্ষ এলোমেলো চুল, পরনে কুৎসিত কাপড়, ভোরের দিকে আমাকে ভাঙা মুদ্রা দিচ্ছিল, আর ভরা কলসিগুলো ভাঙছিল। এক দেবী, গলায় টাটকা জবাফুলের মালা, আমার ওপরে খুবই রেগে ছিলেন। বানর, কাক, কুকুর, ভাল্লুক, শুয়োর, গাধারা মিলে বিকট শব্দ করছিল। সকালে দেখা গেল, নখের কুচির একটা স্তুপ, একবোঝা কাঠ, কাজল, কঙ্কাল ও নরমুণ্ডের সামনের অংশটা। হলুদ কাপড় পরা একটি মেয়ে, শ্বেতচন্দনে লিপ্তদেহ, মালতী ফুলের মালা নিয়ে এগিয়ে এল, গায়ে অনেক গহনা, হাতে লীলাপদ্ম, কপালে সিঁদুরের টিপ। আমাকে প্রচণ্ড গালাগাল করে সে রেগে আমার বাড়ি ছেড়ে চলে গেল। দেখলাম ভয়াবহ আকৃতির লোকেরা ফাঁস হাতে নিয়েছে, তাদের খোলা চুল উঠছে। এলোচুলে ছেলেরা ও মেয়েরা বাড়ি বাড়ি নেচে বেড়াচ্ছে। এক খাঁদা স্থূল শূদ্র বিধবা, নগ্ন তার দেহ, এসে ভয়াবহ ভাবে আমার গায়ে তেল মাখিয়ে দিয়ে গেল। খুব ভোরে দেখলাম একটি চিতা, শুনলাম বাড়ি বাড়ি বিয়ের গান আর নাচ। দেখলাম, একজন রক্তকেশ, রক্তবেশ, রক্তবমি করছে। গ্রহণের সময়েও চন্দ্র সূর্য দেখতে পেলাম। ধূমকেতু আর উল্কা খসে পড়ছে, ভূমিকম্প, বিপ্লব, ঝড় ও অন্য অনেক অশুভ ঘটনা ঘটছে, যেমন কাণ্ডসুদ্ধ গাছগুলো ঝড়ে ঘুরছে, পাহাড় ধসে পড়ছে মাটিতে। দেখলাম উলঙ্গ কবন্ধরা বাড়ি বাড়ি নেচে বেড়াচ্ছে। শুনলাম চারিদিকে মানুষ বিলাপ করছে।’ (কৃষ্ণজন্মখণ্ড ৬৩:৩-৩০)
এ স্বপ্নের বহু উপাদানের সঙ্গে লৌকিক বিশ্বাস ও আচরণ অনুষ্ঠানের যোগ আছে: মৃত্যুদণ্ডাজ্ঞাপ্রাপ্ত লোককে শ্মশানে নিয়ে যাওয়ার সময় লাল কাপড় ও জবাফুলের মালা পরানোর রীতি ছিল। শূদ্র, দুর্লক্ষণ, বিধবা হলে দ্বিগুণ অশুভ। যে দিব্য নারী কংসের গৃহ ত্যাগ করে গেলেন, সহজেই বোঝা যায়, তিনি তার রাজ্যলক্ষ্মী ও ভাগ্যলক্ষ্মী; তাঁর প্রস্থান কংসের প্রতাপ ও সমৃদ্ধির আসন্ন বিনাশ সূচিত করে। পুরুষের এবং আরও বেশি করে নারীর মুক্ত ও অবিন্যস্ত কেশ বিশেষ ভাবে অশুভ বলে গণ্য করা হত। ম্লেচ্ছ অস্পৃশ্য, অশুচি, তার উপস্থিতি বিপদের সংকেত দেয়। পাকা তালফল খসে গড়িয়ে পড়া যুদ্ধে সৈন্যদের মাথা খসে পড়ারই রূপক
কংসের বিনাশের সম্বন্ধে আরও একটি স্বপ্নের উল্লেখ পাই। কংস স্বপ্নে দেখে কুকুর, কুমির, শেয়াল, ভষ্মস্তূপ, অস্থিস্তূপ, তালফল, চুল, কাঁচা তুলো, নেবানো মশাল, চিতায় শবদেহ, কুমোরের চাক, ঘানি, বাঁকানো কড়ির মুদ্রা, শ্মশান, নেভা পোড়া কাঠ, শুকনো কাঠ, কুশ ঘাস, চলন্ত প্রেত, কথাবলা নরমুণ্ড, শ্মশানের ছাই, শুকনো পুকুর, পোড়া মাছ, লোহা, আগুনে পোড়া বাগান, ঘা থেকে পুঁজ-পড়া কুষ্ঠী, খোলা চুলে উলঙ্গ শূদ্র, ভীষণ রাগী বামুন গুরুকে শাপ দিচ্ছে, ক্রুদ্ধ ভিখারির শাপ সন্ন্যাসী আর বৈষ্ণবদের। (ব্রহ্মবৈবর্ত কৃষ্ণজন্মখণ্ড, ৭২:৭০-৭৯) এ সব অনুপুঙ্খই অশুভ চিহ্ন, কংসের ধ্বংসের পূর্বাভাস।
সতীর দেহত্যাগের পর ক্রুদ্ধ শিব যখন দক্ষযজ্ঞ বিনাশ করেন তখন দক্ষের স্ত্রী প্রসূতি স্বপ্নে আগামী ঘটনা দেখেন এবং সতীর কাছে বিবৃত করেন। (ব্রহ্মবৈবর্ত পু. মধ্য ৭:৬-১৫) আগামী দুর্ঘটনার সংকেতবহ বহু স্বপ্নের কথা মহাভারত-এ আছে, সেগুলি সবই ঘোর ও অশুভ। ললিতবিস্তর ও অন্যান্য বৌদ্ধগ্রন্থে মায়াদেবীর দেহে শ্বেতহস্তী প্রবিষ্ট হওয়ার স্বপ্ন বুদ্ধের আগমনবার্তা বহন করে। সুদর্শনের সঙ্গে কাশীরাজকন্যা শশিকলার আগামী মিলনের আশ্বাস রাজকন্যা স্বপ্নেই পান। (দেবীভাগবত পু. ৩:১৭:১৪) অসুররাজ বাণের কন্যা ঊষা কৃষ্ণের পৌত্র অনিরুদ্ধকে স্বপ্নে দেখেন, অনিরুদ্ধও ঊষাকে স্বপ্নেই দেখেন এবং দুজনেই স্বপ্নে জানতে পারেন তাঁদের আসন্ন মিলনের কথা। (ঐ ৭২:১১৪) ওখানে একটি পুরো অধ্যায় জুড়ে বিবৃত আছে বহু দুঃস্বপ্নের বিষয় (৮২ অধ্যায়); সেখানে স্বপ্নগুলির ভাবী ফলও বলা আছে— ক্ষতি, ব্যাধি, বিপদ ও মৃত্যু।
স্বপ্নব্যাখ্যার ভূমিকা সারা পৃথিবীতেই বিশেষ কিছু ‘জ্ঞানী’ ব্যক্তির পেশা হয়ে ওঠে। ভূমধ্যসাগরীয় জগৎটা মিশরকেই অতিলৌকিক ক্রিয়াকারী, ধর্মতাত্ত্বিক ও গোপন জ্ঞানের পীঠস্থান বলে জানত। (দেবী) আইসিসের আরাধনায় নিযুক্ত থাকত এক পুরোহিত যার বিশেষ নাম ছিল আরেটালোগোস। (পবিত্র বাণীর উদগাতা) সে ছিল স্বপ্নের ব্যাখ্যাতা, হয়তো ভাবী অতিলৌকিক ঘটনা ঘোষণা করাও তার কাজ ছিল।’ (ম্যাকমিলান এনসাইক্লোপিডিয়া অব রিলিজ্যন, ৯ম খণ্ড, ‘মাইক্রোনেসিয়ান ধর্মগুলি: অলৌকিক নির্ধারণ’, পৃ. ৫৪৪) ইলিয়াডে আমরা পড়ি ‘জেউসের কাছ থেকেই স্বপ্ন আসে…’ (১:৪৩ থেকে) স্বপ্ন তা হলে ঈশ্বরের প্রেরিত, যে-ঈশ্বর মানুষের ভাগ্যনিয়ন্তা এবং কখনও কখনও তাঁর মর্জি হলে মানুষের ভবিষ্যৎ কী হতে চলেছে তা তাদের জানিয়ে থাকেন।
সিবিলিয়ান বুকস-এ সিবিল (ভাবি-বক্তা)-এর ছন্দোবদ্ধ ভবিষ্যদ্বাণী সংকলিত হয়েছে (তা ‘দাম্ভিক টারকুইন’-এর কাছে বিক্রীত হয়েছিল বলে শোনা যায়)। এতে আছে ‘প্রথমত আত্মা যা দেবতাদের সমগোত্র, তার নিজেরই শক্তি আছে ভবিষ্যৎ দেখার; দ্বিতীয়ত, বাতাস সত্যের চিহ্নধারী অমর আত্মায় পরিপূর্ণ; এবং তৃতীয়ত, মানুষ ঘুমোলে দেবতারা স্বয়ং তাদের সঙ্গে কথা বলেন… মানুষ যখন মৃত্যুর সন্নিকটে আসে তখনই ভবিষ্যতের সম্বন্ধে তার দৃষ্টি স্বচ্ছতম হয়।’ (ঈনীড ১:৩০) এখানে স্বপ্ন সম্বন্ধে মানুষের বিশ্বাসের একটি সূত্র পাওয়া যায়: স্বপ্নে দেবতা মানুষের সঙ্গে কথা বলেন, কাজেই স্বপ্ন যেন নিয়তি সম্বন্ধে এক দিব্য প্রকাশ, কারণ স্বপ্নে দেবতাদের বাণী পাওয়া যায়। মৃত্যুর কাছাকাছি এসে যে স্বচ্ছ বা অলৌকিক দৃষ্টি পাওয়া যায় তা হল জাগ্রৎ অবস্থায়, দেবতার সঙ্গে সংলাপেরই অন্য একটি রূপ এবং সেহেতু নিয়তি সম্বন্ধে একটি প্রাগ্-বোধ।
‘স্বপ্ন সৃষ্টি করার প্রক্রিয়া এবং তা ব্যাখ্যা করার বিদ্যা মিশরে ও প্রাচ্যের অন্যত্রও খুব সমাদৃত ছিল। (লক্ষণীয়, বাইবেলে জোসেফ ফারাও’র স্বপ্ন ব্যাখ্যা করছেন, জেনেসিস ৪০:৪১) ১২২ নং প্যাপিরাসে ৬৪ পঙক্তি থেকে ৩৫৯ পঙক্তি পর্যন্ত স্বপ্ন নির্মাণের প্রণালী দেওয়া আছে, ‘দিব্যদর্শন পাওয়া। স্বপ্ন পাওয়ার প্রক্রিয়া…’ (বাজ, ১৯৭২, পৃ. ২১৪, ২১৬)
ফ্রয়েডের স্বপ্ন সম্বন্ধে প্রামাণ্য গ্রন্থটি (দি ইন্টারপ্রেটেশন অব ড্রিমস) প্রকাশের পর প্রায় এক শতাব্দী অতিক্রান্ত; কার্ল ইয়ুঙ ও অন্যান্যদের এ বিষয়ের কাজও ইতিমধ্যে প্রকাশিত হয়েছে; তবু এই একবিংশ শতকে এসেও স্বপ্ন সম্বন্ধে মানুষের মনে দৃঢ়প্রোথিত যে সব ধারণা ও সংস্কার হয়েছে তা এতই প্রবল যে এখনও দুঃস্বপ্ন প্রায় সব মানুষকেই বিচলিত করে তোলে, যেন নিয়তি দুঃস্বপ্নের মাধ্যমে ভাবী দুর্ঘটনার ইঙ্গিত দিচ্ছে। স্বপ্নের সঙ্গে কর্মের সম্পর্ক গৌণ; মানুষ তার পাপ কর্ম দিয়ে মন্দভাগ্য অর্জন করে এবং এ সংবাদ নানা অতিপ্রাকৃত মধ্যস্থতায় আমাদের কাছে এসে পৌঁছয়, এগুলিরই একটি হল স্বপ্ন। লক্ষণীয়, সর্বদেশে, সর্বকালে এক শ্রেণির স্বপ্নভাষ্যকার আছে যারা যথাযথ স্বপ্ন ব্যাখ্যা করতে পারে বলে দাবি করে। যখন মায়াদেবী স্বপ্নে শ্বেতহস্তীকে তাঁর কাছে আসতে দেখেন, তখন সে কথা শুনেই শুদ্ধোদন পেশাদার স্বপ্নভাষ্যকারদের ডেকে পাঠান, যারা এসে স্বপ্নের ব্যাখ্যা করে পুরস্কৃত হয়। জীবনে আমরা অধিকাংশ স্বপ্নই ভুলে যাই, তার মধ্যে এমন বহু স্বপ্নই থাকে যা ভাষ্যকারদের মতে তাৎপর্যপূর্ণ ও সফল হত। আমাদের যা মনে পড়ে, অথবা মনে পড়ে বলে অনুমান করি, তা মনে পড়ার কারণ হল কোনও ঘটনা ঘটবার পরে সম্ভাব্য কোনও স্বপ্নকে আমরা তার সঙ্গে মিলিয়ে নিই কল্পনার। বহু সহস্রাব্দের প্রাচীন এই স্বপ্ন সম্পর্কিত বিশ্বাসটি সহজে যাওয়ার নয়। যখন স্বপ্ন ফলে না, তখন সর্বদাই একটি ছিদ্রের সন্ধান পাওয়া যায়, যা দিয়ে তার ব্যাখ্যা করা হয়ে থাকে; কখনও স্বপ্নের দ্রষ্টাকে দায়িত্ব দেওয়া হয় ভুল ব্যাখ্যার ইন্ধন জোগানোর জন্যে, কখনও ব্যাখ্যাকারের ওপরে দোষ দেওয়া হয় ভুল ব্যাখ্যার জন্য। আর জেগে ওঠার পর বিলীয়মান দুরাঘ্রাত পুষ্পগন্ধের মতো স্বপ্নের স্মৃতি ধীরে ধীরে মিলিয়ে যেতে থাকে। যেহেতু নিয়তি একটি অন্ধকারাবৃত অঞ্চল, তাই ভাবী ঘটনা সম্পর্কে বা সেই অনাগত ভবিষ্যতের ওপরে আলোকপাত করবে এই আশায় যে কোনও অস্পষ্টতম, ভঙ্গুরতম আভাসকেও মানুষ স্বাগত জানায়, কারণ আমাদের ইচ্ছাপূরণের প্রয়োজনে ও আভাসের অধিকাংশকেই আমরা ভেঙেচুরে, বাঁকিয়ে সাজিয়ে ঘটনার সঙ্গে মিলিয়ে নিতে পারি। ঠিক এই কারণেই স্বপ্নকে এখনও তাৎপর্যপূর্ণ মনে করা হয়, যদিও স্বপ্ন ও তার ভাষ্যগত ব্যাখ্যার সঙ্গে ঘটনার অসংখ্য গরমিল দেখা গেছে।
এই ধরনের অন্যান্য অতিলৌকিক পূর্বাভাসের মধ্যে আর একটি হল, ভবিষ্যদ্বাণী, দৈববাণী ও সংকেতনির্ণয়। এ সবের মধ্যে দিয়ে যা আভাসিত হয়, তা হল ভাগ্য বা নিয়তি। নিয়তির প্রাকৃশর্ত মানুষের ভাগ্যের এক নিয়ন্তা যিনি ভাগ্যকে নিয়ন্ত্রণ করেন, মানুষের জীবনের ঘটনা ও অভিজ্ঞতা সংস্থাপন করেন। দৈববাণী সাধারণত মানুষের গোষ্ঠীগত ভাগ্যের সঙ্গে সম্পৃক্ত, কিন্তু সংকেতনির্ণয় সচরাচর ব্যক্তির ভাগ্যের সঙ্গেই যুক্ত। সংকেত নির্ণয় প্রকৃতপক্ষে দিব্যদৃষ্টির অধিকারের দাবি করে, অর্থাৎ একটি ভূমিকায় দেবতার প্রতীক হওয়া।
‘সংকেত নির্ণয়, যার দ্বারা দৈব অসন্তুষ্টি জানা যেত, তা তিন রকমের ছিল; শাকুনশাস্ত্র, পবিত্র জন্তুর অস্ত্রপরীক্ষা এবং পাশার দান… এই ভাবে এক সুদূরবিস্তৃত নেতি-নেতি প্রক্রিয়ার দ্বারা ক্রমে ক্রমে সেই বিশেষ অপরাধটি ধরা পড়ত, যার জন্য প্রায়শ্চিত্তের প্রয়োজন ছিল। সংকেতনির্ণয় বিদ্যাটি হিটাইটরা ব্যাবিলনীয় পণ্ডিতদের কাছ থেকে পায়। মানুষের ভাগ্যের চিহ্ন ঈশ্বর প্রেরণ করেন— অতিলৌকিক ঘটনায় তা প্রকাশ পায়, এই রকম মনে করা হত। জন্তুর অস্ত্রপরীক্ষা জনপ্রিয় দৈবজ্ঞানের প্রক্রিয়াগুলির মধ্যে প্রধান ছিল।’ (এনসাইক্লোপিডিয়া ব্রিটানিকা ম্যাক্রোপিডিয়া, ২য় খণ্ড, পৃ. ১৯১) এই পরীক্ষার দ্বারা অস্ত্রের অবস্থান ও প্রকৃতির মধ্যে দিয়ে ভাবী ঘটনার আভাস নিরূপণ একটি আপাতবিজ্ঞানের রূপ নিয়েছিল।
‘ধর্মকে সাক্ষী হিসেবে আহ্বান করে আত্মসাধুতার পরীক্ষার জন্য প্রাচীন শাস্ত্রে বর্ণিত যে ‘সত্যক্রিয়া’ তা আদিম সমাজগুলিতে যেখানে আইন বা বৈজ্ঞানিক পরীক্ষার অবকাশ কম ছিল, (সেখানে) প্রচলিত ছিল। এর দ্বারা সমাজ যাকে কোনও অপরাধের জন্যে অভিযুক্ত করেছে সেই ব্যক্তির পাপ অথবা নিষ্পাপতা প্রতিপাদন করা হত। পশুর অস্ত্রপরীক্ষার উদ্দেশ্য হল, নির্দিষ্ট কোনও অপরাধ জানা, যাতে তার প্রতিকার বা প্রায়শ্চিত্ত করা যায়। অজ্ঞানের এই পরিসরটির জন্যেই বিপদ, দুর্ঘটনা, ব্যাধি এ সব গুলিকে দিব্যবিচার ও দণ্ড মনে করা হত; এতে সন্দেহাকুল মানুষের মনে হঠাৎ একটি অপরাধবোধ সঞ্চারিত হত, এবং এ সব দুর্বিপাকের কারণ জানবার জন্যে সে অস্থির হয়ে পড়ত। তাই ‘বর্তমানের ওপারে যেখানে মানুষের দৃষ্টি যায় না, অন্ত্রপরীক্ষার উদ্দেশ্য হল সেই ওপারে, সাধারণ ভাবে জ্ঞানাতীত তথ্যকে জানবার জন্য একটি বঙ্কিম পন্থায় অতিলৌকিকের কাছে আবেদন করা।’ (প্রেসলার ১৯৭১, পৃ. ৫৯, ৬৬)
সেই ব্যক্তির ক্ষেত্রে দৈববাণীর প্রয়োজন হয় যে তার ভবিষ্যৎ জানতে উৎসুক, যাতে সে আগামী দুর্ঘটনা ঠেকাবার ব্যবস্থা করতে পারে। সে যেহেতু জানে যে, যেখানে তার ভাগ্য অগোচরে নিয়ন্ত্রিত হচ্ছে, সেখানে জ্ঞান ও অনুমান পৌঁছয় না, তাই তার উদ্বেগ তাকে কোনও মতে অজ্ঞানের আড়ালটা সরিয়ে ভবিষ্যৎকে জানতে প্রণোদিত করে। ‘দৈববাণী হল মানুষের ব্যক্তিগত ভবিষ্যতের তাৎপর্য, অথবা আরও বেশি করে বর্তমান ও অতীত ঘটনার তাৎপর্য জানার কৌশল ও প্রক্রিয়া। স্বপ্নবিদ্যা (ওনেইরোম্যান্সি) ইচ্ছা ব্যতিরেকেই সংঘটিত শারীরিক ক্রিয়া, দেবতার ‘ভর’, মৃতের সঙ্গে সংলাপ (নেক্রোম্যান্সি), জীবজন্তুর আচরণ লক্ষ করা… ধরে নেওয়া হয়, সব রকম ভর ও দৈববাণীর পেছনেই রয়েছে একটি রহস্যময় অযৌক্তিক জগৎ যার নিয়ন্তা এমন কিছু ব্যক্তিগত শক্তি যাঁরা মানুষের জগতের সঙ্গে সম্পৃক্ত, যাদের সহজেই আঘাত করা যায়। হয়তো এটা অনিবার্যই যে, সেই সব সভ্যতার সামাজিক কেন্দ্রে দেবতাদের অনির্দেশ্য ইচ্ছা বুঝে ফেলার একটা চেষ্টা চলে… পণ্ডিত পুরোহিতেরা জটিল শাকুনশাস্ত্র অনুষ্ঠান করে দেবতাদের ইচ্ছার ব্যাখ্যা করেন, তেমনই নিম্নবর্গের মধ্যে ‘ভর’; আরও অনেক অহেতুক ও জটিল নিমিত্তশাস্ত্রের দ্বারা ব্যক্তি-ভাগ্য নিয়ন্ত্রণের আভাস পাওয়া যায়।’ (ম্যাকমিলান এনসাইক্লোপিডিয়া অব রিলিজ্যন, ১৯৮৭, ‘ডিভিনেশন’ পৃ. ৩৭৫, ৩৭৭, ৩৭৮) প্রাচীন গ্রিসে, সম্ভবত সব প্রাচীন সংস্কৃতিতেই অজ্ঞাত ও অজ্ঞেয় নিয়তিকে জানবার চেষ্টায় মানুষ নানা রকম প্রক্রিয়া অবলম্বন করত। গ্রিসেই সম্ভবত এর সবের সবচেয়ে পূর্ণাঙ্গ বিবরণ পাওয়া যায়। ভবিষ্যদ্বাণী, দৈববাণী, নিমিত্তনিদান, পশুর অস্ত্রনিরীক্ষা, মৃতের সঙ্গে সংলাপ, শাকুনশাস্ত্র, শুভাশুভ চিহ্নবিচার— সব ক’টিরই উদ্দেশ্য ছিল অজ্ঞানের পর্দাটা ছিঁড়ে দেওয়া। ইলিয়াডে অন্ধ ভবিষ্যদ্বক্তা টিরেসিয়াস ছাড়াও অডিসিতে পেট্রোক্লাস-এর প্রেতও ভবিষ্যৎ বলে; ঋষিদের বংশধররা ভবিষ্যদ্বাণী করে। ডোডোনার ওক ও লরেল গাছ থেকেও নাকি দৈববাণী হত।
সিবিলিয়ান বুকস-এর একটি পুরো অধ্যায় (১:৩৮) এর উদ্দেশ্য হল ভবিষ্যদ্বাণীর যুক্তিগত সমর্থন জোগানো। যে ভবিষ্যদ্বাণী করে, সে দিব্য শক্তির দ্বারাই অনুপ্রাণিত। ইসলামীয় সংস্কৃতিতে একটি প্রচলিত পদ্ধতি ছিল শরনিক্ষেপের দ্বারা ভবিষ্যতের গণনা।
আজীবিকরা ভাগ্য গণনার ও স্বপ্নের অর্থ ও নিমিত্ত ব্যাখ্যার একটি জটিল প্রক্রিয়া উদ্ভাবন করে। এই ধরনের ভবিষ্যজ্ঞানের ভিত্তি হল, সব কিছুই পূর্বনিরূপিত এবং মানুষের চেষ্টায় কোনও কিছুই পরিবর্তিত হয় না— এমন একটি বিশ্বাস। আজীবিকরাই ছিল পরিপূর্ণ ভাবে নিয়তিবাদী। লোকায়তিক বা চার্বাকপন্থীদের মতো তারাও কার্যকারণবাদকে প্রত্যাখ্যান করে, কিন্তু আজীবিকরা ভাগ্যের কাছে ভবিষ্যদ্বাণীর কাছে সম্পূর্ণ আত্মসমর্পণ করেছিল, যা তাদের নিয়তিবাদকেই পুষ্ট করেছিল— এটা চার্বাকপন্থীরা করেনি।
দৈববাণীর খবর পাওয় যায় প্রাচীন চিন, মিশর, সুমের, আসিরিয়া, ব্যাবিলোনিয়া, গ্রিস এবং মেক্সিকো থেকেই। ভারতবর্ষেও সাধারণ মানুষ নিশ্চয়ই নিজস্ব পদ্ধতিতে দৈববাণী ও তার ব্যাখ্যা করত, কিন্তু যেহেতু শুধু উচ্চবর্গের মানুষের কথাই শাস্ত্র ও সাহিত্য মারফৎ পাওয়া গেছে, তাই শুধু ‘মুখ্য ঐতিহ্যের কথাই জানা যায়; সাধারণ মানুষের সব বিশ্বাস ও আচরণ নথিভুক্ত হয়নি। উপনিষদে প্রেতাত্মার ‘ভর’ সম্বন্ধে উল্লেখ পাই। (বৃহদারণক উপ ৩:৩:১-২) লাহু্যর পুত্র ভুজ্যু বলে, মদ্রদেশে ঘুরতে ঘুরতে সে কাপ্য পাঞ্চালের বাড়ি যায়। কাপ্যের কন্যাটি গন্ধর্বাধিকৃত। ভুজ্যু সে গন্ধর্বকে প্রশ্ন করে সে কে, উত্তর আসে, ‘আঙ্গিরস গোত্রের সুগম্বা’। এর পর দুজনের মধ্যে আনুষ্ঠানিক ও দার্শনিক কিছু বিষয়ে সংলাপ চলে। এটা ঠিক দৈববাণী নয়, কিন্তু এইটিই তার সবচেয়ে কাছাকাছি, যা প্রাচীন ভারতীয় সাহিত্যে পাওয়া যায়। অনুমান করা যায় যে, সংশয়াচ্ছন্ন ও কিংকর্তব্যবিমূঢ় হয়ে কিছু লোক অতিলৌকিক উপায়ের দ্বারা ভূত, ভবিষ্যৎ ও বর্তমান জানবার জন্যে উৎসুক বোধ করত। কিন্তু যথার্থ দৈববাণীর নজির যে ভাবে মিশর, মধ্যপ্রাচ্য, গ্রিক ও চিনাদের সাহিত্যে মেলে ঠিক তেমনটি ভারতীয় সাহিত্যে পাওয়া যায় না। সাধারণ নিচের তলার মানুষ এবং নিশ্চয়ই বেশ কিছু ওপরতলার মানুষও কিছু কিছু দৈব উপায়ে এবং তার ব্যাখ্যার দ্বারা আগামী ঘটনা জানবার চেষ্টা করত। ‘প্রাচীন মিশরে আমরা শুনি দিব্যশক্তিযুক্ত প্রস্তরখণ্ড বা মণি, কবচ, মূর্তি, চিত্র, ছকবাঁধা মন্ত্র, গুপ্ত নাম ও রহস্যময় অনুষ্ঠান যার উদ্দেশ্য শত্রুর ক্ষতিসাধন করা অথবা তাকে হত্যা করে ক্ষমতালাভ করা, যাতে (নিজের) স্বার্থসিদ্ধি হয়। প্রেতাবিষ্ট হওয়া, স্বপ্ন, প্রেতাত্মা, শুভ অশুভ তিথি, কোষ্ঠী ও পূর্বাভাস এ সব খুবই সাধারণ এবং বহুধাব্যাপ্ত বিশ্বাস ছিল।’ (বাজ, ১৯৭২, পৃ. ২০৬-৩৪)
ভবিষ্যদ্বাণী দৈবের এমন একটি প্রকাশ যা সারা পৃথিবীতেই ব্যাপ্ত ছিল। এই ভবিষ্যদ্বক্তা কারা? সাধারণত যখন একটি দেশ, জাতি বা গোষ্ঠী কোনও সংকট বা দুদৈর্বের মধ্যে দিয়ে যেত, তখনই তাদের মধ্যে ভাবি-বক্তা ঋষির আবির্ভাব ঘটত, যিনি নিজেকে দিব্যজ্ঞানের অধিকারী বলে দাবি করতেন, বলতেন উচ্চতর জ্ঞান এবং দিব্যদৃষ্টি থাকার ফলে তিনি রহস্যের জাল ভেদ করে সেই সব ঘটনা দেখতে পান, যা অপরের কাছে অন্ধকারময়। সৌভাগ্য ও দুর্ভাগ্যের কারণ তিনি বুঝতে পারেন, আগে থেকে তা বলতে পারেন এবং যে ব্যক্তি দুষ্কৃতি, অমঙ্গলের জন্যে দায়ী, তাকে ও তার কুকর্মকে শনাক্ত করতে পারেন। এই ভাবি-বক্তা গোষ্ঠীগত ব্যাধি নিরূপণ করতে পারতেন এবং তা থেকে রক্ষা পাওয়ার পথটিও নির্দেশ করতে পারতেন। তিনি যেন সমগ্র গোষ্ঠীর চিকিৎসকের ভূমিকায় ছিলেন।
‘চিনে আমরা পেয়েছি হাড়ের ও ব্রঞ্জের যজ্ঞীয় পাত্র যাতে ভবিষ্যদ্বাণী খোদিত আছে… আছে দৈববাণী ও যজ্ঞীয় ক্রিয়া অর্থাৎ কচ্ছপের খোলায় ও জন্তুর হাড়ের সংকেত পড়া।’ (ম্যাকমিলান এনসাইক্লোপিডিয়া অব রিলিজ্যন, পৃ. ২৫৮) অ্যারিস্টটলের মতে (খ্রিস্টপূর্ব ষষ্ঠ শতকে) এপিমেডেনস ছিলেন এক জ্ঞানী (সফস), কবি বা দৈবজ্ঞ যাঁর অতিলৌকিক ক্ষমতা ছিল। প্রিস্কিপিউম সাপিয়িনটিয়া-তে জাদুকর-সদৃশ বিদ্বজ্জনের উল্লেখ আছে যাদের মধ্যে রয়েছেন ভুয়োদর্শী পুরোহিত, কবি ও জ্ঞানী দার্শনিক। এরা সবাই মিলে ডেলফির মন্দিরে অ্যাপলোদেবের ভবিষ্যদ্বক্তার ভূমিকাটি পালন করত।
‘….শামান (জাদুকর) ধর্মাচরণকে অতিপ্রাকৃতের সান্নিধ্যে নিয়ে আসতেন, যা তিনি মন্ত্র ও আনুষ্ঠানিক পদ্ধতি এবং ভগবানের বিশেষ প্রসাদের দ্বারা অর্জন করতেন। সরলই হোক বা জটিল, মানুষের ধর্মবোধকে সরাসরি দৈব প্রকাশকে প্রাথমিক অভিব্যক্তি মনে করা হত; প্রাক্-চেতন বোধ ও ধর্মতত্ত্বকে দ্বিতীয় পর্যায়ের বলে ধরা হত। শামানের যোগ প্রাথমিক প্রকাশের সঙ্গে; ভাবের ঘোর, উন্মাদনা, এ সবের মধ্যে শামানের ওপরে দেবতার ‘ভর’ হত। আদিম ধর্মের কেন্দ্রে ছিল তার মধ্যস্থতা।’ (মেনশিং সম্পাদিত ১৯৭৬, পৃ. ৮৭) ভারতীয় ধর্মে যদিও ওই রকম ‘শামান’ ঠিক ছিল না, তবু পুরোহিত, ভবিষ্যদ্বক্তা ও নানা ধরনের জাদুকর মিলে, চিহ্ননিরূপণ ও ভবিষ্যদ্বাণীর নিরূপিত ভূমিকাটি পালন করত। এরা সবাই দেবতার বিশেষ প্রসাদভাজন ব্যক্তি, যাদের সম্বন্ধে ধারণা ছিল এই যে, তারা পৃথিবীর নিয়ামক শক্তিগুলির সঙ্গে সরাসরি ভাবে যুক্ত থাকত।
চিনে ‘এরাই দেবতার মুখপাত্র ছিল। ইহুদিদের ধারণা, ভবিষ্যদ্বক্তা তার ব্যক্তিসত্তাকে স্তিমিত রেখে ঈশ্বরের বাণী পেতেন; সে রকম কোনও ধারণা চিনাদের ছিল না এবং বিধাতার দেওয়া চিত্তবৃত্তি ব্যবহার করা সম্বন্ধেও তাদের কোনও কুণ্ঠা ছিল না। কিন্তু তারা স্বীকার করত যে, তাদের এই বৃত্তির জন্যে তারা বিশেষ ভাবে প্রস্তুত হয়ে বেড়ে উঠেছেন; যিনি অদৃশ্য এঁরা নিজেদের তাঁরই মুখপাত্র বলতেন।’ (রলে ১৯৫৬, পৃ. ২৬) বারেবারেই রাষ্ট্রশক্তির ধারক বাহকদের হাতে এই সব ভবিষ্যদ্বক্তারা ক্রীড়নকমাত্র হয়ে উঠতেন, অথবা সচেতন ভাবে নিজেরাই রাষ্ট্রক্ষমতাকে ব্যবহার করতেন। প্রমাণিতই হোক বা অপ্রমাণিতই হোক, জ্ঞানমাত্রই শক্তি। এই দুয়ে জ্ঞানে অধিকার যেন একটি অদৃশ্য ও অতিলৌকিক গরিমায় মণ্ডিত থাকত ও জনমানসে সম্ভ্রমের সঞ্চার করত। স্বয়মারোপিত ভবিষ্যদ্বক্তার ভূমিকার একটা সামাজিক প্রতিষ্ঠা ছিল এবং প্রায়শই রাজনৈতিক প্রতিষ্ঠাও।
চিনের প্রাচীন ঐতিহাসিক ধ্রুপদী সাহিত্য ‘শু চিং’ ‘অবক্ষয়ের যুগে নেতাদের রাজনৈতিক কর্তব্য নির্দেশ করেছে। তখন যথার্থ দেশপ্রেমী ভবিষ্যদ্বক্তা স্থিতাবস্থা রক্ষার কোনও চেষ্টা করবে না, বরং চেষ্টা করবে জনগণের অনুকূলে ইতিহাসকে পরিবর্তিত করতে। ধ্রুপদী সাহিত্যগুলি বারবার বলে, স্বেচ্ছাচারী রাজত্বের বিরুদ্ধে অস্ত্রধারণ বিদ্রোহ নয়, ঈশ্বরের ইচ্ছা সিদ্ধ করা… সকলে সে যুগের সমাজের অবক্ষয় এবং যে নগ্ন স্বার্থসর্বস্বতার প্রকাশ ঘটেছিল, তা নিয়ে বিলাপ করেছেন। সকলেই অত্যাচারী ও নীতিবর্জিত রাজত্বের নিন্দা করেছেন এবং সুবিচার ও দয়াপরায়ণতার প্রকাশ দেখতে চেয়েছেন।’ (হসিল, ১৯৩২, পৃ. ৭২) ভবিষ্যদ্বক্তারা নিজেদের বিধাতার মুখপাত্র বলে মনে করতেন এবং তাঁদের বাণীর ভঙ্গি এমন ছিল যেন ঈশ্বর মানুষকে সম্বোধন করে কথা বলছেন। এই ভূমিকায় তাঁরা বিধাতার অভিনয় করতেন ও তাঁরা যা বলতেন তা দিব্যবাণীর গরিমায় মণ্ডিত হত। এদে দৈব বিধান ও নিয়তির ভূমিকা যেন সাধারণ মানুষের আরও একটু কাছে এসে পৌঁছত।
গ্লস্টিসিজম-এ দৈব অনুপ্রেরণার সঙ্গে ভবিষ্যদ্বাণীর সম্পর্ক খুব স্পষ্ট। ‘(মানুষ) জীবটির সম্পর্কে দেবদূতদের একটা ত্রাস স্পর্শ করত, কারণ তার সৃষ্টির পক্ষে যা উপযুক্ত তার চেয়েও বেশি কথা সে বলে, কারণ সেই ‘এক’ অদৃশ্য ভাবে ঊর্ধ থেকে সত্তার বীজ তার মধ্যে অনুপ্রবিষ্ট করে রেখেছেন— সেই ‘এক’ যিনি নিজেকে অসংকোচে প্রকাশ করেছেন।’ (গ্রান্ট, ১৯৬১, পৃ. ১৪৩)
ব্যাবিলনে ‘মাদুক’দেব ভবিষ্যদ্বাণীর ক্ষমতা অর্জন করেছেন এ কথা শুনি। ‘দেবতারা… তাঁকে (মাদুককে) সেই শক্তি দিলেন যাতে তাঁর কথা যথার্থ হয়… কৃতজ্ঞতাস্বরূপে মাদুক মানুষ সৃষ্টি করে দেবতাদের কর্মভার কমিয়ে দিলেন।’ (ম্যাকমিলান এনসাইক্লোপিডিয়া অব রিলিজিয়ন, ১৯৮১, ‘ব্যাবিলনীয় ধর্ম’, পৃ. ৪৬৩) ‘পুরোহিতের ভূমিকা মাঝেমাঝে ভাগ করে দেওয়া হত; ভবিষ্যদ্বক্তা প্রায়শই দেবতা ও মানুষের মধ্যে সংযোজক ব্যক্তি হতেন।… মানুষের বাসনা ও প্রয়োজন দেবতাদের কাছে পৌঁছে দিয়ে সাহায্য চাইবার জন্যে, আবেদন পেশ করার জন্যে একটি অনুষ্ঠান ছিল। গুডিয়ার ক্ষেত্রে এটি ছিল তাঁর স্বপ্নে পাওয়া বার্তাগুলিকে যাচাই করে নেওয়ার একটি উপায়।… একটি বৃহৎকলেবর ও বহু অনুপুঙ্খযুক্ত সাহিত্য ছিল খ্রিস্টপূর্ব দ্বিতীয় ও প্রথম সহস্রাব্দের একটি পাঠ্যগ্রন্থের মতো, এই বিষয়ে এবং আরও অনেক বিষয় ভবিষ্যৎ সম্বন্ধে জ্ঞান পাওয়ার উদ্দেশ্যে নির্মিত হয়েছিল। আদিতে রাজা ও যুদ্ধনেতাদের নির্দেশ দেওয়ার উদ্দেশ্যে রচিত হলেও ক্রমে এর পরিসর বিস্তৃত হয়ে সাধারণ মানুষের ভাগ্যকেও এর আওতায় নিয়ে আসা হয়।’ (ঐ, পৃ. ৪৬৫) ভবিষ্যদ্বক্তা এ ভাবে পুরোহিতের ভূমিকাতেই কাজ করত; যে সব সাধারণ মানুষ কিছু আলোকপাতের প্রতীক্ষা করেছে এরা তাকে আশ্বাস, জ্ঞান ও ভবিষ্যতের হদিশ দিত। এ ভাবে ভবিষ্যদ্বক্তা নিয়তি ও ভাগ্যেরই যেন এক অলৌকিক প্রকাশ হয়ে উঠত।
মধ্য আমেরিকায় পোপোল হুহ প্রায়ই জাদুকরের; অলৌকিক ক্ষমতার কথা বলে সে ক্ষমতার সৃষ্টি এবং বিনাশ সাধিত হয়। (ফ্লোরেন্টাইন কোডেক্স ৪র্থ ও ৫ম অধ্যায়; এগুলিতে জাদুকর, নিমিত্ত ও ভবিষ্যদ্বক্তার কথা আছে যাঁরা দেবতা ও মানুষের মধ্যস্থতা করত)
প্রাতিষ্ঠানিক ভাবে দৈবনির্দেশ ভবিষ্যদ্বাণীর খুব কাছাকাছি ছিল। দৈববাণীকে ‘প্রায়ই মনে করা হত অতিলৌকিকের বাচনিক প্রত্যুত্তর, এর সঙ্গে ভবিষ্যদ্বাণীর প্রভেদ হল প্রথমোক্তটি মানুষের মাধ্যমে আসা অযাচিত বাচনিক প্রকাশ যা সামাজিক পরিবর্তনের উদ্দেশ্যে নির্দেশিত।’ (ম্যাকমিলান এনসাইক্লোপিডিয়া অব রিলিজ্যন, ১১শ খণ্ড, ‘দৈববাণী’ পৃ. ৮১-৮৭) ভবিষ্যদ্বাণী ও দৈববাণীর মধ্যে একটি তত্ত্বগত পার্থক্য হল, ভবিষ্যদ্বক্তা স্বনিযুক্ত ঈশ্বরের দূত, জনগণের স্বার্থে আপৎকালে তাঁদের বাণী শোনা যায়, আর দৈববাণীর ক্ষেত্রে মানুষ এগিয়ে এসে একান্ত তাৎপর্যপূর্ণ রাষ্ট্র-সামাজিক প্রসঙ্গে কোনও ধর্মগুরু বা সাধুর নির্দেশ যাচঞা করে। দৈববাণীর বক্তা সমাজ গোষ্ঠীর একাগ্র প্রার্থনায় সাময়িক ভাবে ঈশ্বরের মুখপাত্র হয়ে যায়। ডেলফির বিখ্যাত দৈববাণীর ক্ষেত্রে দেব ‘গাইয়া’-ই প্রথমে দৈববাণীর সঙ্গে যুক্ত ছিলেন, পরে আপল্লো তাঁকে স্থানচ্যুত করেন। যে ‘পুথন’ নাগকে আপল্লো ধ্বংস করেন, সে আসলে নারীপুরোহিত ‘পুথনেস’ এরই প্রতীক ছিল; ইনি দৈববাণীর ব্যাপারে ‘গাইয়া’র সঙ্গে সম্পৃক্ত ছিলেন। একটি খুবই তাৎপর্যপূর্ণ ‘গাইয়া’ অর্থাৎ ভূ-দেবীর প্রতীক ছিল ‘পুথন’: পাতালের একটি জীব। ডোডোনার দৈববক্তা নারীটি, (যিনি পরবর্তী কালে ‘পুথনেস’ হয়ে ওঠেন, আনুমানিক খ্রিস্টপূর্ব অষ্টম শতকে), তাঁর ব্যাখ্যাতারা ছিলেন ‘সেল্লই’। এঁরা অধৌত-চরণে ভূশয্যায় শয়ন করতেন। (দ্রষ্টব্য ঈলিয়াড ১৬:২৩৪) এখনও অসংখ্য গ্রামে যেখানে ‘ভর’ বা দৈববাণী হয়, সেখানে প্রার্থীরা উপবাস করে অনির্দিষ্টকাল ভূমিশয্যায় শয়ন করেন, যত দিন না ‘জীবন্ত ঈশ্বরে’র প্রতিনিধি অর্থাৎ মন্দির-পুরোহিত প্রার্থীদের কাছে দৈববাণী উচ্চারণ করেন। গ্রিসের ডোডোনা বা ডেলফির দৈববাণীতে উপকৃত হত সারা দেশের সমাজ, ওই সব স্থানে কোনও কঠিন সংকটকালে জাতীয় ভাগ্য গণনা হত এবং প্রার্থী সমুদয় দৈববাণীর কামনায় সমবেত হত; ভক্তিভরে অপেক্ষা করত, যতক্ষণ না বাণী এসে পৌঁছয়। প্রায়ই তা আসত দ্ব্যর্থবোধক ভাষায়, তারও আবার ব্যাখ্যা করতেন জ্ঞানী সাধু ব্যক্তিরা। ভারতবর্ষের যে সব মন্দির দৈববাণীর জন্যে প্রসিদ্ধ সেখানে প্রায়ই নারী পুরুষরা সন্তান, সম্পদ, কোনও দুশ্চিকিৎস্য ব্যাধি থেকে আরোগ্য ও সম্পত্তির মামলায় জয়লাভ, ইত্যাদি কামনা নিয়ে আসে। এক কথায় উপকারটা পায় ব্যক্তিগত প্রার্থী বা দম্পতি বা পরিবার; প্রার্থনার বিষয়টির পরিসর এখানে প্রাচীন গ্রিসের তুলনায় সংকীর্ণতর। প্রাচীন গ্রিসে যদিও আদিতে একটি বিশেষ মাসের সপ্তম দিনেই শুধু দৈববাণী হত (পরে প্রতি মাসে এক দিন করে), তবুও বাজির দান ফেলা হত অন্য দিনেও। এর ঘুঁটিগুলিও ছিল সাদা আর কালো সীমের বিচি। ‘হ্যাঁ ও না’ এর প্রতীক। ‘পুথিয়া’— নারীপুরোহিত এর থেকে একটিকে কুড়িয়ে নিত এবং তাতেই জানা যেত দেবতার সম্মতি বা অসম্মতি।
‘গাইয়া’ ও আপল্লো ছাড়া আথেনাও দৈববাণীর সঙ্গে সম্পৃক্ত ছিলেন। ‘আথেনার বিহঙ্গ সহচর বা অনুষঙ্গও তার আদিম দৈববক্তার ভূমিকা প্রমাণ করে, কারণ তিনটি পাখিকেই (প্যাচা, কাক ও সিন্ধুবিহগ) ভবিষ্যদ্বক্তা পাখি বলে মনে করা হত।’ (‘জেসি, ‘হিস্ট্রি অব রিলিজিয়নস’ ৩য় খণ্ড, ২য় সংখ্যা, পৃ. ১৫৪)
‘চিনে দৈববাণীর পাণ্ডুলিপিগুলিতে… অনিশ্চয়তা, আবেদন, বিভ্রান্তির প্রকাশ… ঝুঁকি, দৈববাণীর মাধ্যমে নিয়তি সম্বন্ধে জ্ঞানলাভ।’ (রিংগার্ন, ১৯৬৭, পৃ. ১২৭) মেনশিয়াস কিন্তু এ ধরনের প্রক্রিয়ার বিপক্ষে ছিলেন, তিনি বলতেন, ‘মানুষ ব্যাপার ঘটিয়ে তুলতে পারে না, ঘটাবার প্রচেষ্টা স্বর্গের (=দেবতাদের) হাতে।’ দৈববাণীর সাহায্যে ভবিষ্যৎকে জানার প্রচেষ্টা সারা পৃথিবীতেই ব্যাপ্ত; বর্তমানকালেও মানুষ হঠাৎ একটা বইয়ের পৃষ্ঠা খুলে পাঠ করে দেখে, যদি কোনও গোপন খবরের সন্ধান মেলে— এ চেষ্টাও ভবিষ্যতের বন্ধ দুয়ারে কড়ানাড়া-ই। ‘লেপচারের মতে নিয়তি হল বহুসংখ্যক ভাবী ঘটনা, যা দিব্যশক্তিগুলি মানুষের জন্যে সঞ্চয় করে রেখেছে এবং এগুলি নিয়তই দিব্যশক্তিগুলির প্রসন্ন বা অপ্রসন্ন প্রতিক্রিয়ার দ্বারা সৃষ্ট বা পুনঃসৃষ্ট হচ্ছে। অতএব নিজের নিয়তির ওপরে মানুষের একেবারে কোনও প্রভাব নেই, এমন নয়। কারণ নিয়তি দুটি উপাদানের ওপরেনির্ভর করে এবং যদিও মানুষই (এ দুটির মধ্যে) নিকৃষ্টতর, তবু সম্পূর্ণ হতাশাজনক অবস্থায় তাকে ফেলে রাখা হয়নি।’ (রিগার্ন, ১৯৬৭, পৃ. ১৫৭) এখানে স্পষ্টতই দুটি পরস্পর-নিরপেক্ষ ও বিরোধী উপাদানকে সংহতি দেওয়ার চেষ্টা চোখে পড়ে— দৈব ও স্বাধীন ইচ্ছা। পূর্বেই যেমন দেখেছি, যুগ যুগ ধরে এ ব্যাপারটি ধর্মতত্ত্বপ্রবক্তাদের একটি প্রবল শিরঃপীড়া হয়ে রয়েছে।
(দেবী) থেমিসের উদ্দেশ্যে অর্ফিক স্তোত্রে বলে, (তিনি) ‘প্রভু আপল্লোকে দৈববাণীর শিক্ষা দিয়েছিলেন।’ (সংখ্যা ৭৯, পংক্তি ৬) এখানেও দেখি আপল্লো দৈববাণীর অধিকর্তা হওয়ার আগে নিয়তি একটি দেবীর অধিকারে ছিল। ‘হের্মেস’ এর উদ্দেশ্যে স্তোত্রে ‘থ্রিয়াত্র’ (তিন ভাগ্যদেবী) সম্বন্ধে আপল্লো বলেন, ‘তিনটি কুমারী… আমি ছাড়া এরাই নিমিত্ত-শাস্ত্রের শিক্ষয়িত্রী; এ বিদ্যা গোপালক বালক অবস্থাতেই আমি প্রয়োগ করতাম।… এরা যখন হলুদ মধু পান করে অনুপ্রাণিত হন, তখন এঁরা সত্যি কথা বলতে রাজি হন, কিন্তু যদি দেবতাদের মধুময় আহার্য থেকে এঁদের বঞ্চিত করা হয়, তা হলে তাঁরা মিথ্যা কথা বলেন… জেউস গৌরবময় হেমেসকে অনুজ্ঞা দেন যে, তিনি সমস্ত শাকুনশাস্ত্র নির্দিষ্ট বিহঙ্গ কুলের অধিষ্ঠাতা হবেন, আর কঠোরনেত্র সিংহদের, ঝবঝকে দাঁতের ভাল্লুকদের, কুকুরদের এবং যে সব পশুকে এই বিস্তীর্ণ পৃথিবী আহার দেয় তাদের, মেষদেরও; কেবল তিনিই (হেসে) নরকরাজের দূত হবেন; যদিও তিনি কোনও নৈবেদ্য গ্রহণ করেন না তবুও নরকরাজ তাঁকে (হেমেসকে) ভাল পুরস্কারই দেন।’ (হোমেরিক স্তোত্র, সংখ্যা ৪, পঙক্তি ৫৫০-৫৬৫, ৫৬৭ থেকে আধোরেখা সংযোজিত) অতএব আপল্লো এবং তিনটি ভাগ্যদেবী— ক্লোথো, লাখেসিস ও আট্রোপস ছিলেন নিয়তির অধিষ্ঠাত্রী দেবী। যথাযথ পরিচর্যা করলে এঁরা ‘সত্য’ বলেন, কিন্তু ঠিক মতো আহার ও পরিচর্যা না পেলে এঁরা মিথ্যা বলেন। এখানে যে সব দৈববাণী মিলবে না তার জন্যে একটি ফাঁক রাখা হল। যিনি প্রেতাত্মার পথপ্রদর্শক ছিলেন সেই হেমেস দেবতাদের দ্বারা নিযুক্ত নরকের দূত। এর দ্বারা প্রতিভাত হয়: মানুষ ও নিয়তির মধ্যে একটি যোগাযোগের সম্ভাবনা। অন্যান্য ধর্মে এমন একটি বিশ্বাস ছিল যে, দেবতারা মানুষকে তার নিয়তি সম্বন্ধে পুরো অন্ধকারে রাখতে চান না; উপযুক্ত মাধ্যমে তাঁরা নিয়তির পূর্বাভাস জানাতে প্রস্তুত। অন্তত মাঝে মাঝে ও আংশিক ভাবে।
‘জীবিত সাধুসন্তদের ওপরে… বিশেষ ক্ষমতা আরোপ করা হত— রোগ নিরাময়ের দিব্যদৃষ্টির ও আশ্রয় দেওয়ার ক্ষমতা। (এদের) কারও কাছে লোকে বাণী নিতে আসত যেন দৈববাণীর মতো।’ (উইলসন, ১৯৮৩, পৃ. ৯) মানুষকেও পুরোপুরি উন্নীত করা হত দৈববক্তার পদবিতে— যদি তারা দিব্য প্রেরণার অধিকারী ও তাতে বিশ্বাসী থাকত। ইসলাম দৈববক্তারা সবাক বিচারক; উচ্চমানের ছন্দোবদ্ধ গদ্যে তাঁরা বাণী দিতেন; দৈববাণীর ভাষা অবশ্য রহস্যময় (হত); বালুকার ওপরে লেখার দ্বারা দৈববাণীতেও তাঁরা বিশ্বাস করতেন।’ (লো ও ব্ল্যাকার সম্পাদিত, ১৯৮১, সার্জেন্টের প্রবন্ধ পৃ. ৭৪-৭৫) যে সব বিভিন্ন প্রক্রিয়াতে দৈববাণীর পূর্বাভাস পাওয়া যেত ল্যাটিনে সেগুলির ভিন্ন ভিন্ন নাম ছিল: ওসেন্টা (স্পষ্ট করা), পোর্টেন্টা (পূর্বাভাস), মনস্ট্রা (নির্দেশ করা) ও প্রদিজিয়া (ভবিষ্যদ্বাণী বলা)।
জাতককাহিনিগুলিতে এ সবের বহু নমুনা আছে। কয়েকটি উদাহরণ দিই:
একটি বস্ত্রখণ্ড থেকে এক ব্রাহ্মণ দৈব নির্ণয় করে। বুদ্ধ ধিক্কার দিয়ে বলেন, ‘ভাগ্যে বিশ্বাস কারওরই উচিত নয়, যারা ভবিষ্যৎ জানতে চায় তাদের জন্য কারওরই ভবিষ্যদ্বাণী করা উচিত নয়।’ (৮৭ সংখ্যক মঙ্গল জাতক) ধর্মরূপে যখন বুদ্ধ অধর্ম দেবদত্তের সঙ্গে মল্লযুদ্ধ করেছিলেন তখন একটি ভূমিকম্প হয়, তাতে বুদ্ধের উৎকর্ষ প্রমাণিত হয়। (৪৫৭; ধৰ্ম্ম) দৈবজ্ঞদের কথাও শুনি যারা কলিঙ্গের দুই রাজপুত্রের সম্বন্ধে ও একটি নারীর সম্বন্ধে ভবিষ্যদ্বাণী করে (৪৭৯, কালিঙ্গ বোধি) ‘স্বাধীন’ জাতকে (৪৯৫ সংখ্যক) দেখি ভাগ্যগণনা একটি স্বতন্ত্র পেশা। মহারক্ষিত দিব্যজ্ঞানের দ্বারা জানতে পারলেন যে, সেই রাত্রেই তাঁর মহিষীর গর্ভে বুদ্ধ আসবেন। (৫০৫, সমনসস)
মহাভারত-এ সঞ্জয় দিব্যদৃষ্টি পেয়ে সমগ্র যুদ্ধক্ষেত্রের সকল ঘটনা যুগপৎ দেখতে পাচ্ছিলেন এবং ধৃতরাষ্ট্রের কাছে যথাযথ বর্ণনা করতে পারছিলেন। সাবিত্রীর পিতৃবন্ধু ঋষি নারদ দিব্যজ্ঞানের প্রভাবে সত্যবানের যে মাত্র এক বৎসর পরমায়ু অবশিষ্ট আছে তা জানিয়ে দেন। (৩:২৯) অর্জুন যখন আত্মীয়বন্ধুদের যুদ্ধে হত্যা করতে অসম্মত হন এবং কৃষ্ণ কোনও মতেই তাঁর সংশয় দূর করতে পারলেন না, তখন তিনি অর্জুনের সামনে তাঁর বিশ্বরূপ উদঘাটিত করলেন এবং দৈববাণীর ভাষায় কথা বলতে লাগলেন। তখন অর্জুন কৃষ্ণের আদেশ পালন করতে সম্মত হলেন। যুদ্ধের শেষে অনাবশ্যক বিপুল লোকহত্যায় বিক্ষুব্ধ ও অসহিষ্ণু হয়ে গান্ধারী ভবিষ্যদ্বাণী করেন: কী ‘কুৎসিত’ উপায়ে কৃষ্ণের মৃত্যু হবে এবং কী ভাবে যদুবংশের পূর্ণ বিনাশ ঘটবে (১১:২৫:৪০-৪১); সবই ফলেছিল, ঠিক যে ভাবে গান্ধারী বলেছিলেন ঠিক সে ভাবেই। এবং এতে প্রমাণ হল যে বলবার মুহূর্তে তিনি দিব্যজ্ঞানে আবিষ্ট হয়েছিলেন, যেন কাসান্দ্রার মতোই তাঁরও সহসা ভবিষ্যদ্দৃষ্টি স্বচ্ছ হয়ে গিয়েছিল। যদুবংশের কয়েকজন যখন খেলাচ্ছলে ঋষিদের প্রতারণা করেছিল তখন সব ছলনা বুঝতে পেরে ক্রুদ্ধ ঋষিরা যে আসন্ন বিনাশের কথা বলেছিলেন তা ফলেছিল; ওই সময়ে সেই ঋষিরা ভবিষ্যদ্বক্তা হয়ে উঠেছিলেন। একটি ক্ষেত্রে দৈববাণী মানুষের পাপের বিচার ও দণ্ডদানের ভূমিকা পালন করেছে।
রামায়ণ-এও দশরথ কৈকেয়ীকে যে অভিশাপ দিয়েছিলেন, তা ফলে গিয়েছিল (২:১২:২১) তেমনই রাবণের পরাজয় ও মৃত্যু সম্বন্ধে জটায়ু যা বলেছিলেন তাও ফলেছিল। (৩:৫১:২৫) এমন বহু দৃষ্টান্ত দেওয়া যায় যেখানে সাধু নারী বা পুরুষ দৈব প্রেরণায় সংকটের মুহূর্তে যা উচ্চারণ করেন তা ভবিষ্যদ্বাণীতে পর্যবসিত হয়। দুটি মহাকাব্যেই দেবতাদের চেয়েও অনেক বেশি বার এই ধরনের মানুষের উক্তিই যথার্থ হয়ে ওঠে। ভবিষ্যদ্বাণী, দৈববাণী ও নিমিত্তজ্ঞান সম্বন্ধে অধিকাংশ নিদর্শনই পরবর্তী কালের ভার্গব প্রক্ষেপের অন্তর্গত, এই প্রক্ষেপের রচনাকালে নিয়তিকে আগে থেকে জেনে নেওয়ার নানা প্রক্রিয়ার বিকাশ হয় এবং এগুলি জনপ্রিয় হতে থাকে, ধীরে ধীরে সংগুপ্ত ভাবে জনমানসে প্রসার লাভ করে। কালিদাসের রঘুবংশ-এ (২য় সর্গে) রাজা দিলীপের কুলপুরোহিত বশিষ্ঠ দিব্যজ্ঞানের প্রভাবে রাজার পুত্রহীনতার কারণ টের পান এবং একটি প্রায়শ্চিত্ত নির্দেশ করেন যেটি কার্যকরী হয় এবং তাতে বশিষ্ঠের দিব্যদৃষ্টি প্রমাণিত হয়।
‘প্রচ্ছন্ন সংকেতের ভাষায় দৈববাণী (অভীষ্টের) সন্ধান দেয়… ভাষার প্রাতিষ্ঠানিক শর্ত থেকে এক রকম মুক্তির; দৈববাণী এমন এক বাস্তবের সান্নিধ্যে নিয়ে আসে যা কালের সীমাবদ্ধ কাঠামোর বাইরে।’ (ডগলাস, ১৯৭৫, পৃ. ১৩০)
ভবিষ্যদ্বাণী, নিমিত্তজ্ঞান ও দৈববাণীর পশ্চাতের প্রেরণা যে সব সময় দিব্য তা নয়। আধ্যাত্মিক জগতে শুভ ও অশুভ ক্ষমতার মধ্যে একটি শক্তিশালী দ্বন্দ্বযুদ্ধ যে লেগেই আছে, সে কথা ভুললে চলবে না। মহাকাব্যের রূপকে এ হল সমুদ্রমন্থন, যেখানে দেবতারা ও অসুররা দুই বিপরীত দিক থেকে টানাটানি করছে এবং সিন্ধু গর্ভ থেকে উঠে আসছে বহু দুর্লভ রত্ন ও বস্তু এবং সঙ্গে সঙ্গে বিষও। ঠিক তেমনই ভবিষ্যদ্বাণী, নির্ণায়ক ও প্রতিবিধায়ক নির্দেশগুলিও কখনও শুভ কখনও বা অশুভ শক্তির দ্বারা অনুপ্রাণিত হয়। প্রচণ্ড অপমানে বিক্ষুব্ধ দুর্যোধন যখন প্রায়োপবেশনে মৃত্যুবরণ করবার সংকল্প গ্রহণ করে তখন দেবতারা নয়, অসুরেরা এসে তাকে সান্ত্বনা ও আশ্বাস দেয়; সে আবার যুদ্ধে ফিরে যায়। অতএব এ ধরনের অতিপ্রাকৃত নির্দেশের সঙ্গে অধোলোকেরও একটা স্পষ্ট যোগাযোগ দেখা যায়। ‘মানুষের ইতিহাসের আদি পর্বেই ভবিষ্যদ্বাণী ও নিমিত্তনিদান সম্পৃক্ত হয় পাতালের শক্তি ও মৃতদের সঙ্গে… পাতালের সঙ্গে ভবিষ্যদ্বাণীর গুণের সম্পর্ক হল মানুষ যে সব গুণের সঙ্গে পাতালকে সম্পৃক্ত করে ভাবে, সে-বিষয়ে তর্কের একটি অবকাশ তৈরি করা।… জাদু, নিমিত্তজ্ঞান ও বাস্তব উদ্দেশ্যের সঙ্গে এর বহুতর সংযোগ (ফন্তেনরোজ, ১৯৮০, পৃ. ৫৪৮ ) যারা দৈববাণী কামনা করে তারা যে মাটিতে পড়ে ‘হত্যা’ দেয় ও গায়ে ধুলো মাখে, সেটা কোনও আপতিক ব্যাপার নয়; ভারতবর্ষে এরা সর্বদাই ‘দণ্ডী খাটে’ অর্থাৎ লক্ষ্যস্থলে পৌঁছনো পর্যন্ত সর্বাঙ্গ দিয়ে মাটি ছুঁতে ছুঁতে যায়। পৌঁছে মাটিতে শুয়ে থাকে এবং দৈবনির্দেশ না পাওয়া পর্যন্ত ভূমিশয্যা ছেড়ে ওঠে না। এই যে মাটির কাছাকাছি থাকা এতে মনে পড়ে গ্রিসের দৈববাণীর প্রথম দেবতা হলেন ‘গাইয়া’ বা ধরিত্রীদেবী। যখন তাঁর জায়গায় আপল্লো এলেন তখনও ভূতলস্থ নাগ ‘পুথন’ ভৈরবী বা নারী পুরোহিতের (পুথনেসের) প্রতীক রইলেন। অতএব একটা প্রচ্ছন্ন বোধ থেকেই গেল যে, অতিলৌকিক জ্ঞান আসে ভূগর্ভের অতল থেকে। ‘গাইয়া’র পরে এ শক্তি আপল্লোর মধ্যে, এ আর পাতালের সঙ্গে সংযুক্ত রইল না, যদিও পুথনেস তখনও ভূগর্ভের স্পষ্ট অনুষঙ্গ বহন করে। কিন্তু আথেনাতে পাতালের অনুষঙ্গ দেখা গেল তাঁর বিহঙ্গগুলিতে— কাক, প্যাঁচা আর সিন্ধুশকুনে; ভবিষ্যদ্বাণী ও নিমিত্তজ্ঞানের সঙ্গে রইল ভূতলের অনুষঙ্গ। ভারতবর্ষেও শাস্ত্রে ততটা না হলেও লোকাচারের মধ্যে ভূগর্ভের অনুষঙ্গযুক্ত শিব ও তাঁর বিভিন্ন প্রকাশের কাছে সাধারণ মানুষ চিত্তের বোঝা নামাতে চায় এবং স্পষ্টতই যা অপ্রাপ্য তা-ই চায়। ধরিত্রীদেবী ও ভূগর্ভস্থ দেবতাদের শক্তিতে যে আদিম বিশ্বাস তাই মানুষকে তাদের সংকটের মুহূর্তে মাটির ওপরে শোওয়ায়, অঙ্গে ধূলির প্রলেপ দেওয়ায়। এটা শুধু যে একান্ত দীনহীনতা প্রকাশ করাত, তা নয়, বরং ধরিত্রীমাতার সঙ্গে সান্নিধ্যের দ্বারা ভূগর্ভের অতলে যে সব শক্তি মানুষের ভাগ্য নিরূপণ করছে, তাদের কাছাকাছি আনতে চায়।
‘আকাশের, মেঘের ও পাখির চিহ্নের দ্বারা ভবিষ্যতের ঘটনা, সূর্যচন্দ্রগ্রহণের সন্ধান দান শুধু পুরোাহিতরা নয়… কিন্তু কিছু কিছু পুরোহিত পরিবারও তাঁদের সহজাত ক্ষমতা হিসেবে ও দিব্যজ্ঞানের দাবি করেন।… রোগের নিরাময়ের জন্যে ওষুধ, ওষধি ও কোনও কোনও গ্রহের ও রাশিচক্রের কোনও চিহ্নের অন্তর্গত এবং মানুষ যে রাশিতে অসুস্থ হয়েছে সেই রাশির অন্তর্ভুত ভেষজই তার সেবন করা উচিত।’ (ড্রাওয়ার, ১৯৬২, পৃ. ৮২-৮৩) ইরাক ও ইরানের মাণ্ডেয়ানদের সম্বন্ধেই গ্রন্থকার এখানে বলেছেন, কিন্তু যা বলছেন তা সমস্ত প্রাচীন সভ্যতা সম্বন্ধেই প্রযোজ্য। এখানে অজ্ঞতাকে জানতে দৈবজ্ঞদের দু’ ধরনের প্রক্রিয়ার সম্মুখীন হতে দেখা যায়: জ্যোতির্বিদ্যা ও নিমিত্তদান। এ দুটির মধ্যে জ্যোতির্বিদ্যা একটি স্বতন্ত্র ও স্বয়ংসম্পূর্ণ বিজ্ঞানে পরিণত হয়, নিমিত্তদান থেকে যায় সংস্কারের পর্যায়ে।
‘কানানের ‘মারি’ গ্রন্থগুলি দৈববাণী-প্রার্থীদের কথায় ভরা; আপাত ভাবে মনে হয়, সাধারণ লোকের মাধ্যমে দিব্যজ্ঞান বাহিত হত; এই ছিল দৈববাণীর মূল কাঠামোটি। ‘ডোডোনা’র নারীপুরোহিতটি যতই শক্তিশালী হোন না, প্রার্থীদের কাছে সাধারণ মর্ত্য মানবীই ছিলেন— যাঁর মাধ্যমে গাইয়া, আপল্লো ও আথেনে প্রার্থীদের কাছে তাঁদের স্বর পৌঁছে দিতেন। কখনও মনে করা হত এই মহিলাকে ‘ভর’ করেছেন মন্দিরের দেব বা দেবী যাঁর বাণী ইনি মানুষের কাছে এনে দিতেন। শামান-পন্থী এই বিশ্বাস ও প্রক্রিয়া শুধু যে ভারতবর্ষে বহুলপ্রচারিত তা নয়, সারা পৃথিবীতেই সর্বকালে এর চল ছিল। এর দ্বারা মর্ত্য মাধ্যমটিকে প্রয়োজনীয় দিব্যপ্রসাদের অধিকারী বলে মনে করা হত।
লোকে বিশ্বাস করত, দেবতা মানুষের সঙ্গে কথা বলবার জন্যে নিজেই মাধ্যম বেছে নেন। তিনি মানুষকে সতর্ক করে দেওয়া, সাহস ও আশ্বাস দেওয়ার জন্যে কিছু কিছু চিহ্ন ব্যবহার করেন। ধর্মশাস্ত্রগুলিতে এ ধরনের বহু উপাখ্যান আছে। মিশরে, ‘যখনই কোনও ‘শকুন’ বা চিহ্ন দেখা যেত তৎক্ষণাৎ তার ব্যাখ্যা করা হত যে, ফারাওয়ের প্রতি উচ্চভূমির দেবতা’ তাঁর শুভ ইচ্ছার চিহ্ন পাঠিয়েছেন।’ (গ্রান্ট ১৯৫৯, পৃ. ৫৭ )
নক্ষত্র অবলোকন করা থেকে প্রাচীন ব্যাবিলনে, ভারতবর্ষে ও অন্য সভ্যতায় যে বিজ্ঞানটি গড়ে ওঠে, তার শেষ হয় নক্ষত্র ও জ্যোতিষ্কমণ্ডলের অবস্থান থেকে মানুষের ভাগ্য সম্বন্ধে তথ্যলাভ করায়। কাজেই যা শুদ্ধ বিজ্ঞানের আকারে গড়ে ওঠে, জ্যোতির্বিজ্ঞান, নৌযাত্রা ও নৌবাণিজ্যের পক্ষে অপরিহার্য ছিল বলেই যার বিকাশ ঘটেছিল, তা শেষ পর্যন্ত প্রায়োগিক ‘বিজ্ঞান’ অর্থাৎ জ্যোতিষশাস্ত্রে পরিণত হয়। এখানে উল্লেখ করা যায় যে, ভারতবর্ষে প্রথম নগরায়ণে জ্যোতিষচর্চা ঠিক বৈজ্ঞানিক ছিল না, ধর্ম ও কুসংস্কার নির্ভর মিশ্র একটি ব্যাপার ছিল। খ্রিস্টপূর্ব ষষ্ঠ শতকেও সেই প্রথম নগরায়ণের সময়ে অধীত ও আলোচিত জ্ঞানই হুবহু গৃহীত হয়; তত দিনে জ্যোতিষ্কমণ্ডলী স্থান পরিবর্তন করেছে, কাজেই উত্তরাধিকার সূত্রে প্রথম নগরায়ণের অর্জিত অনেক জ্ঞানই তখনও অনুবৃত্তিরূপে থেকে গেছে তা বোঝা যায়। ভারতবর্ষে জ্যোতিষশাস্ত্র বিশুদ্ধ ‘বিজ্ঞান’ হয়ে ওঠে আরও অনেক পরে।
বলা বাহুল্য, নক্ষত্রগুলি থেকে পৃথিবীতে আলো পৌঁছতে অন্যুন সাড়ে তিন বা চার বছর সময় লাগে, ফলে জাতকের ভাগ্যের সঙ্গে জ্যোতিষ্কের অবস্থানের কোনও সত্যকার যোগাযোগ একেবারেই অবাস্তব। তবু পৃথিবীতে প্রায় সব দেশেই মানুষ ভেবেছে জ্যোতির্লোকের অবস্থান দিয়ে জাতকের ভাগ্য নিরূপিত হয়। ‘মহাবিশ্ব-অনুবিশ্ব-সমানুপাত যেন সর্বত্রই মানুষের ধর্মীয় প্রতীকায়নের দ্বারাই ঘটে… প্রথম পুর্ণায়ত জ্যোতিষ দেখা যায় ব্যাবিলনে হেলেনিস্টিক যুগের গ্রিক ভাষায়। এখন সম্ভব হল একজন মানুষের সঙ্গে জ্যোতিষ্কের সম্বন্ধ অনুধাবন করা; তার জন্মকালীন রাশিচক্রের সঙ্গে জ্যোতিষ্কগুলির অবস্থান মিলিয়ে এই সম্বন্ধ স্থাপন। কাজেই তত্ত্বগত ভাবে মানুষের ভাগ্য পরিবর্তন করাও সম্ভব হল।’ (ম্যাকমিলান এনসাইক্লোপিডিয়া অব রিলিজিয়ন, ‘ফেট’, পৃ. ২৯১) যেহেতু কোনও ব্যক্তির জন্মকালে জ্যোতির্মণ্ডলের অবস্থান থেকে তার ভাগ্য গণনা করা ‘সম্ভব’ হল, ব্যাখ্যাতারা জ্যোতিষ্কগুলিকে প্রভাবিত করে অশুভ সম্ভাবনাকে প্রতিহত করবার ভার নিলেন। এই দুটির মধ্য দিয়েই জ্যোতিষীরা নিয়তির অনুচর হিসেবে কাজ করত এবং অংশত, নিয়তির নিয়ন্ত্রণ, গতিপরিবর্তন ও তাকে প্রতিহত করারও কাজ করত।
পরবর্তী যুগে ব্যাবিলনীয় সাহিত্যে জ্যোতিষের সঙ্গে সম্পর্কযুক্ত অনেক গ্রন্থ পাওয়া যায়। একটি হল তিথিতত্ত্ব, বিশেষ বিশেষ দেবতার আরাধনায় অনুকূল দিনক্ষণ নিরূপণের বিদ্যা, আর কোনও জ্যোতিষ্কের পূজার উপযুক্ত অনুষ্ঠান, তার সঙ্গে পবিত্র শিলাখণ্ডেরও, যেগুলির সঙ্গে রাশিচক্রের কোনও যোগ আছে— এগুলিতে কিন্তু জাদুবিদ্যা ও রোগ উপশমের উপযুক্ত গুণ আছে। মৌহুর্তক বিদ্যার দ্বারা বিশেষ কোনও কাজে হাত দেওয়ার উপযুক্ত মুহূর্ত নিরূপণ করা যেত।
‘অনাবিষ্কৃত কারণেরই অপর নাম দৈব। তত্ত্বগত ভাবে সব ভবিষ্যৎ ঘটনাই আগে থেকে বলা যায় এবং লোকে কার্যকারণ সূত্রটির প্রামাণ্যতা প্রতিষ্ঠা করবার জন্যে জ্যোতিষ ও নিমিত্ত বিজ্ঞানের আশ্রয় নিত। সম্ভাবনা ঠিক ততটুকুই আছে যতটা মানুষ ঘটনার কার্যকারণ সম্পর্কে সম্বন্ধে অজ্ঞান।’ (লং ১৯৮৬, পৃ. ১৬৪) অন্য ভাবে বলা যায়, ঈশ্বরের মতো কোনও সর্বজ্ঞ ব্যক্তির কাছে সমস্ত কার্য ও কারণ তৎক্ষণাৎ প্রতিভাত হয়; যেহেতু মানুষ সর্বজ্ঞ নয়, তাই সে তার জীবনের বিশেষ কোনও অন্ধকার অঞ্চলের উপরে আলোকপাত করবার জন্যে জ্যোতিষের দ্বারস্থ হয়; এটা সেই জ্ঞানের জন্য যেটা তখন তার পক্ষে বিশেষ প্রয়োজনীয়।
ঈশ্বরের ইচ্ছার বাইরে জ্যোতিষিক পূর্বনির্ধারণকে তিনি (সেন্ট অগাস্টিন) নাস্তিকের চেয়েও খারাপ বলে বর্জন করেন। ঈশ্বরের ইচ্ছার অধীনে সঞ্চরমাণ স্বাধীন জ্যোতিষ্কগুলি থেকে আসা পূর্বনির্ধারণকে তিনি ঐশী শক্তির অসম্মান হয় বলে দোষ দেন।’ (উইলসন, ১৯৮৩, পৃ. ৭৮) সেন্ট অগাস্টিন স্পষ্টই দেখতে পান যে, ঈশ্বরের ইচ্ছা তাঁর সৃষ্টি থেকে সংগ্রহ করা, সেগুলি ঈশ্বরের ইচ্ছার ওপরে নির্ভরশীল হোক অথবা স্বতন্ত্রই হোক— খ্রিস্ট ধর্মতত্ত্বের সঙ্গে এর কোনও সংগতিই নেই।
আসলে জ্যোতিষ সম্বন্ধে এ ধরনের মনোভাবের সঙ্গে কোনও ঈশ্বরকেন্দ্রিক ধর্মের সংগতি থাকতে পারে না। কিন্তু শাস্ত্রীয় নির্দেশ কখনওই সাধারণ মানুষকে তাদের যুগযুগান্তের বিশ্বাস থেকে নিবৃত্ত করতে পারে না। যুক্তির দিক থেকে ঈশ্বরে বিশ্বাসের সঙ্গেও তো নিয়তিবাদের কোনও সংগতি থাকতেই পারে না, যেমন পারে না কর্মবাদ ও তৎসংশ্লিষ্ট বিশ্বাসের সঙ্গেও। ব্যাবিলনের প্রথম রাজবংশের (খ্রিস্টপূর্ব অষ্টাদশ থেকে পঞ্চদশ শতকের মধ্যে) কালে জ্যোতির্লোকের চিহ্নকে প্রথম ব্যাপক ভাবে নিমিত্ত হিসেবে দেখা হতে লাগল, যদিও চন্দ্ৰগ্ৰহণকে এর পূর্বেও দুর্নিমিত্ত বলে মনে করা হত। এ ধরনের ‘বিচার সংক্রান্ত’ ভবিষ্যৎ নিরূপণ রাজসভা ও রাষ্ট্র সম্বন্ধেই প্রযোজ্য ছিল। গ্রিসে জ্যোতিষ, বিশেষত নক্ষত্রগুলিকে ভাগ্যদেবী হাইমারমেজের যন্ত্র বলে মনে করা হত। নক্ষত্রগুলি চিরস্থায়ী, চির-উজ্জ্বল, মনুষ্যলোকের বহু ঊর্ধে, যেন মানুষের ভাগ্য নিয়ন্তা দেবতাদের কাছাকাছি। ‘কোষ্ঠীঠিকুজির যে-জ্যোতিষ, যেখানে জাতকের জন্মলগ্নে গ্রহনক্ষত্রের অবস্থানই তার ভাগ্য নিরূপণ করে সে-জ্যোতিষ ব্যাবিলন পারস্য সাম্রাজ্যের অংশে পরিণত হওয়ার আগে গড়ে ওঠেনি।… সবচেয়ে প্রাচীন যে কোষ্ঠীর সন্ধান পাই সেটি ৪১০ খ্রিস্টপূর্বাব্দে… পূর্বের বিচার-সংক্রান্ত জ্যোতিষ এবং পরবর্তী কালের কোষ্ঠীর জ্যোতিষ, দুটিই মূলত দাঁড়িয়ে আছে কাল সম্বন্ধে পূর্বনির্ধারিত নিয়তিনির্ভর এক দৃষ্টিভঙ্গির ওপরে।’(হুইটরো, ১৯৮৮, পৃ. ৩১) ‘যারা বিশ্বাস করে ইতিহাস ও মানুষের ভাগ্য নক্ষত্রগুলির দ্বারা নিয়ন্ত্রিত, তারা ইতিহাসের অগ্রগতি মানতে পারে না। বরং তারা কালের চক্রবৎ গতিতে বিশ্বাসী। ব্যাবিলনের পুরোহিত বেরোসসুস (আনুমানিক ৩০০ খ্রিস্টপূর্বাব্দ) বিশ্বাস করতেন যে, মহাবিশ্ব মাঝে মাঝে ধ্বংস হয় এবং পরে আবার সৃষ্ট হয়।’ (ঐ পৃ. ৫৮) গৌণ ভাবে হলেও গ্রন্থকার দেখাচ্ছেন যে, ইতিহাসের অগ্রগতির ধারণা নিয়তিবাদের পরিপন্থী। নিয়তিবাদ কালের চক্রবৎ গতিকে মানে— এ কথা ভারতবর্ষ সম্বন্ধে খুবই সত্যি; মহাকাব্য-পুরাণের যুগ থেকেই এখানে ‘কল্পে’র ধারণা দেখা যায়; এক কল্প হল সৃষ্টি, স্থিতি ও প্রলয় এবং তার পরে আবার এই ক্রমেরই পুনরাবর্তন। কাল প্রতি সৃষ্টিতে একটি বিন্দু থেকে চক্রাকারে আবর্তিত হচ্ছে। তত্ত্বগত ভাবে এ মত ইতিহাসের অগ্রগতিকে অস্বীকার করে, কারণ কল্প থেকে কল্পান্তরে যা থেকে যায় তা হল সনাতন বেদ। পরবর্তী সাহিত্যে এ মত বিশেষ ভাবে বিবৃত ও ব্যাখ্যাত হল এবং এ দেশে ঐতিহাসিক সাহিত্যের বিরলতার হয়তো এ-ও একটি আংশিক হেতু, কারণ ইতিহাস অগ্রগতি নির্ভর। সে যাই হোক, কাল সম্বন্ধে এই ধারণা নিয়তিবাদের একান্ত পরিপোষক।
ম্যাকমিলান এনসাইক্লোপিডিয়া অব রিলিজিয়ন-এ সুনিমিত্ত দুর্নিমিত্ত ও নিমিত্তবিচারের নানা নাম দেখি: গ্রিক ‘মাস্টিক টেখনে’, ‘সেমিওন’, ল্যাটিন ‘ডিহ্বিনাতিও’, ‘সিগনুম’। এগুলির মধ্যে অন্তর্ভুক্ত হল শাকুনশাস্ত্র আউগুর, (ল্যাটিন ‘লিব্রি আইগুরালিস’), ‘হারুসপিকি’ (পশুর অস্ত্রপরীক্ষা)। ‘প্রদিজি’ মানে ‘দিব্য শক্তির আকস্মিক বিঘ্ন’, এ ছাড়াও আছে ‘অর্নিথোম্যান্সি’ (পাখি থেকে নিমিত্ত নির্ণয় শাকুনশাস্ত্র), ‘হেপাটোস্কোপি’ (পশুর যকৃৎ থেকে বিচার), ‘ওনেইরোম্যান্সি’ (স্বপ্ন ব্যাখ্যা), ‘সর্টিলেজ’ (জুয়ার মতো দান ফেলে বিচার), ‘ফিজিওগ্রোমি’ (সামুদ্রিক জ্যোতিষ) এবং করকোষ্ঠী বিচার। (ঐ ২য় খণ্ড, পৃ. ৪৫৪-৫৮)
আক্কাদীয় দেবী ইনান্না মানুষের নিয়তিসমূহ ‘মেস’কে ললাটে রত্নললাটিকার মতো ধারণ করেন। ব্যাবিলনে সুপরিণত ভাগ্যবিচার জাদুর জগতে একটি কেন্দ্রীয় তাৎপর্যপূর্ণ বিষয়ে পরিণত হয়। মেসোপটেমিয়ার নিয়তি ছিল ‘আনাস্কে’ অর্থাৎ আবশ্যিক। এটি নিয়তির ক্ষেত্রে একটি অত্যন্ত গুরুত্বপূর্ণ দিক: মানুষের জীবনে যে সব ঘটনার প্রাথমিক ও সুস্পষ্ট কোনও কার্যকারণ সম্পর্ক পাওয়া যায় না তা-ই ভাগ্য। এবং এ ভাগ্য আধ্যাত্মিক শক্তিগুলির কাছে আবশ্যিক। ইজরায়েলে অন্যান্য জাদুপ্রক্রিয়ার সঙ্গে ছিল মৃতের সঙ্গে কথোপকথন। দারুণ সংকটের মুহূর্তে রাজা সল এন-ডরের ডাকিনীর কাছে যান, সে মৃত স্যামুয়েলের আত্মাকে আহ্বান করে; সে-আত্মা প্রয়োজনীয় নির্দেশ দেয় সলকে। (স্যামুয়েল ২৮:৮-২৫) (এরই যেন এক প্রতিধ্বনি পাই ম্যাকবেথের চতুর্থ অঙ্কের প্রথম দৃশ্যে।
ব্যাবিলনের নিমিত্তবিদরা খ্রিস্টপূর্ব প্রথম সহস্রাব্দে অন্তরীক্ষের নিমিত্তগুলিকে বিষয় অনুসারে ভাগ এবং উপবিভাজন করে এগুলিকে বহুমুখী প্রভাবের ক্ষেত্র অনুযায়ী শিলাখণ্ডে ও নানা অংশে সাজান। জাদুকর রাষ্ট্রের প্রয়োজনে এ সবে পুঁথির শরণ নিত— অন্তরীক্ষলোকের চিহ্ন থেকে আগামী বিপদের সংকেত সংগ্রহ করাই উদ্দেশ্য। মেসোপটেমিয়াতে দুর্নিমিত্ত সম্বন্ধে সত্তরটি শিলাখণ্ড আছে। এগুলির উৎস জ্যোতিষ্ক, আবহাওয়ার ঘটনা, সূর্য ও চন্দ্রগ্রহণের সম্বন্ধে প্রণিধানে লব্ধ ‘নিমিত্ত’। উল্কাপাত ও তাদের গতি থেকেও হ্যাঁ’ বা ‘না’ প্রশ্নের উত্তর পাওয়া যেত। গ্রহনক্ষত্র যে মানুষের জীবনকে ও তার ক্রিয়াকলাপকে প্রভাবিত করে এ বিশ্বাস ছিল, কাজেই ভবিষ্যৎ সংকট এড়ানোর জন্যে এবং সিদ্ধি ও প্রাচুর্য পাওয়ার জন্যে সেগুলিকে আহ্বান করা হত। ভবিষ্যৎ সম্বন্ধে স্পষ্ট কোনও বিবরণ ছিল না, কিন্তু গ্রহ নক্ষত্রের সমাবেশ লক্ষ করে এবং কিছু কিছু পার্থিব ঘটনা লক্ষ্য করে মানুষের ভাগ্য সম্বন্ধে ভবিষ্যদ্বাণী করা হত। ভেড়ার অস্ত্র পরীক্ষা করে দৈবজ্ঞ নির্ভরযোগ্য চিহ্নের সন্ধান করত। অন্তরীক্ষলোকের চিহ্ন বিচার করে বোঝা যেত সে পরীক্ষা ফলপ্রসূ হবে কিনা। এটা কখনও সফল হত, কখনও হত না। এ ছাড়াও ছিল তিথিক্ষণের শাস্ত্র, এদের সাহায্যে ঠিক করা হত কোন সময়ে পূজা বা নৈবেদ্য সার্থক হয়, পুণ্যকর্ম ফলপ্রসূ হয় এবং কোন কোন দেবতা ও নক্ষত্রের উদ্দেশ্যে নিবেদিত অর্ঘ্য সার্থক হয়। এ ছাড়া ধাতু ও রত্ন পরীক্ষাও তেমনিই একটি অপবিজ্ঞান; সামান্য কিছু ভেষজ গুণের সঙ্গে এর সম্পর্ক থাকলেও থাকতে পারে, কিন্তু থাকলেও তার সম্বন্ধে যা দাবি করা হয় তা সম্পূর্ণ অবাস্তব।
যে মানুষের ওপরে সহজে দেবতার ‘ভর’ হয় তাকে মৃতের আত্মার কাছে থেকে প্রয়োজনীয় তথ্য জানার জন্যে ব্যবহার করা হয়। জাহাজ বা নৌকা নিয়ে পাড়ি দেওয়ার আগে নাবিকরা নৌ-জ্যোতিষের শরণ নিত। মাঙ্গলিক দ্রব্য-পূর্ণ কবচ ধারণ করার রীতি সর্ব যুগে সারা পৃথিবীতেই ছিল, প্রধানত দুর্ঘটনা এড়ানোর জন্যে। আকাশের নক্ষত্রকে উদ্দেশ্যে করে ভেষজ দ্রব্য নিচে রেখে দেওয়া হত যাতে নক্ষত্রের মাঙ্গলিক গুণ ভেষজে সঞ্চিত হতে পারে। ব্যাধিকে মনে করা হত নক্ষত্র থেকে বিন্দুবিন্দু ঝড়ে পড়া অথবা ভূগর্ভ থেকে উঠে আসা বস্তু। (ম্যাকমিলান এনসাইক্লোপিডিয়া অব রিলিজিয়ন, পৃ. ২৯১-২৯৮) এ সবের মধ্যে এ কথাটা স্পষ্ট হয়ে ওঠে যে, মানুষ তার নিয়তি সম্বন্ধে অগ্রিম জ্ঞান লাভ করবার জন্যে ও অমঙ্গল এড়ানোর জন্যে বহুবিধ উপায় উদ্ভাবন করেছিল। এ সবই নিয়তিবাদের সঙ্গে বিজড়িত। যেহেতু পূর্বজ্ঞানও নিয়তির এবং প্রতিকারও নিয়তি নির্দিষ্ট অশুভের, সে কারণে রিংগার্নের সঙ্গে একমত হওয়া কঠিন, যখন তিনি বলেন, ‘দৈবজ্ঞান লাভের চেষ্টা সব সময়েই নিয়তিবাদের সঙ্গে যুক্ত নয়।’ (১৯৫৫, পৃ. ৫২) সরাসরি না হলেও দৈবজ্ঞানের উদ্দেশ্য নিয়তি সম্বন্ধে পূর্বাহ্নে অবহিত হওয়া। এর পশ্চাতে যে বিশ্বাস সক্রিয়, তা হল মানুষের দৃষ্টির অন্তরালে ঘটা ক্রিয়াকলাপগুলো জানবার একটা ক্ষমতা দৈবজ্ঞের আছে। যদি মনে করা যায় যে, পাতালের প্রেতপিশাচের সঙ্গে দৈবজ্ঞ একটা সম্পর্ক স্থাপন করতে পারে ও তাদের কাছ থেকে নিয়তি সম্বন্ধে সংবাদ সংগ্রহ করতে পারে তা হলে ওই প্রেতপিশাচরাই নিয়তির অনুচর হয়ে যায়।
‘তোরাহ-তে স্থানীয় নিসর্গের আত্মার দ্বারস্থ হওয়া অথবা মৃতের সঙ্গে সম্পর্ক স্থাপন করা বিষয়ে নিষেধ রয়েছে। ওই রকম সম্পর্ক স্থাপন করার উপযোগিতা যে কাজে কাজেই অস্বীকার করা হচ্ছে তা নয়, ওই ধরনের ক্রিয়াকলাপের বিশ্বাসগত ভিত্তি হচ্ছে ঈশ্বর সব ঘটনা এবং নির্ভরযোগ্য জ্ঞানের একমাত্র উৎস নয়। (ম্যাকমিলান এনসাইক্লোপিডিয়া অব রিলিজিয়ন, পৃ. ৩৭৯) যদি নিমিত্ত আর স্বপ্ন ব্যাখ্যাকে মানা যায়, তা হলে ঈশ্বর ব্যতিরিক্ত জ্ঞানের উৎসও প্রকারান্তরে মানা হল। এ হল জনসাধারণের মধ্যে বহু যুগ ধরে প্রচলিত বিশ্বাস ও আচরণকে কতকটা প্রশ্রয় দেওয়া। যে সব একেশ্বরবাদী সমাজে নিয়তিবাদ অস্বীকৃত, সে সব সমাজে এ ধরনের আপোষ হয়ে থাকে ও জীবনের দুর্জ্ঞেয়তার ভারে পীড়িত মানুষ তাতে আশ্রয় নেয়।
‘অনাবিষ্কৃত কারণেরই অন্য নাম হল দৈব। তত্ত্বগত ভাবে সব ভাবী ঘটনারই পূর্বনির্দেশ করা সম্ভব; মানুষ জ্যোতিষ ও দৈবজ্ঞানের কাছে আশ্রয় নিল, কার্যকারণ সূত্রের যথার্থতার একটি প্রমাণ হিসেবে।’ (লং ১৯৮৬ (১৯৭৪) পৃ. ১৬৪) মানুষ যার উৎস জানে না অথচ যা ঘটে চলেছে এবং যে অঞ্চলটিতে তার অভিজ্ঞতার কার্যকারণ সম্পর্ক এখনও নির্ণয় করা যাচ্ছে না— সম্ভাবনা বা দৈব তারই সংজ্ঞা নির্ণয় করে। অতএব এ-ও নিয়তিরই অন্য রূপ। এখানে গুরুত্বপূর্ণ ব্যাপারটি হল, মানুষের মনে কার্যকারণ সম্পর্কে অন্তর্নিহিত একটি বোধ, সব ঘটনার যুক্তি সহ একটি ব্যাখ্যা আছে এমন একটি বিশ্বাস। যে অঞ্চলে কার্যকারণ সূত্র দিয়ে ঘটনার ব্যাখ্যা হয়, প্রকৃতি ও মনুষ্যজীবন সম্বন্ধে নিত্য নিত্য আবিষ্কৃত তথ্যের দ্বারা তার পরিসর প্রতিদিনই বেড়ে চলেছে। কাজেই লং এর ভাষায়, ‘কার্যকারণ সূত্র সম্বন্ধে আজকের জ্ঞানাভাব দৈবের ওপরে হেতুত্ব আরোপ করছে, আগামীকালে যে কার্যকারণ সূত্র আবিষ্কৃত হবে, তা আজকের জ্ঞানের চক্রবালের ওপারে।’
প্রাচীন গ্রিসে ‘মর্ত্য মানুষ দৈবের দ্বারা অধিকৃত ছিল। অথচ জেউস যা-ইচ্ছে করতে পারেন… জেউস সব কিছুর ওপরে আসীন ছিলেন; তবু তাঁর সার্বভৌমত্বের সঙ্গেই নিয়তিকেও মেনে নেওয়া হয়েছে। প্রাচীন নর্স অতিকথায় ‘উর্দু’ হলেন দৈবের প্রতিরূপ একটি নারীমূর্তি, বিশ্বমহীরুহের নিচে সমাসীন থেকে যিনি দৈবকে নিয়ন্ত্রণ করছেন।’ (ম্যাকমিলান এনসাইক্লোপিডিয়া অব রিলিজিয়ন, ‘ফেট’, পৃ. ২৯২-৯৩) ‘উর্দু’র সঙ্গে বিশ্বমহীরুহের সম্পর্ক তাঁর ব্যক্তিত্বের পাতালস্থ অনুষঙ্গ বহন করে। মনে পড়ে ডেলফি’র গুহা, যেখানে ভূতলস্থ পুথোন ছিলেন; এ হল অধোলোকের সঙ্গে নিয়তির সংযোগ।
প্রাচীন যুগের শেষাংশে গ্লস্টিকবাদের পরিত্রাণতত্ত্বের সঙ্গে ঈশ্বরের ওপরে দৈবের খুব স্পষ্ট সাদৃশ্য দেখা যায়। এই একটি চূড়ান্ত অবস্থিতি খুব কম অতিকথাতেই দেখা যায়; এখানে দৈব ঈশ্বর থেকে স্বতন্ত্র, এক স্বয়ম্ভর শক্তি, যা নিজেই বিচার করে অংশ নিরূপণ করছে, দৈব বিচার বা দিব্য হস্তক্ষেপের দ্বারা একটুও সংকুচিত না হয়ে। অর্বাচীন জোরাষ্ট্রীয়বাদে যে প্রাচীন তত্ত্ব গড়ে উঠেছিল সেখানে অনেকে নিয়তিকে কালের সঙ্গে একাত্ম বলে ভেবেছিলেন। একটি যে তত্ত্বগত কাঠামো পূর্ণনিরূপণের দিকে এগোচ্ছিল তার পরিণতি ঘটেছিল। এক অর্বাচীন যুগে একে বলা হত, জুবানবাদ। মানিকীয়বাদ যেমন জোরাষ্ট্রীয়বাদের চিন্তার দ্বারা প্রবল ভাবে প্রভাবিত তেমনই কাল, দৈব, ভাল, মন্দ সম্বন্ধে এর ধারণাও প্রভাবিত। (ম্যাকমিলান এনসাইক্লোপিডিয়া অব রিলিজিয়ন ‘ফেট’ ২৯৬-৯৭) কাল ও নিয়তির একীকরণ খুব লক্ষণীয়। মানুষ যা আবিষ্কার করতে পারে না, অথচ করবার জন্যে আগ্রহে আপ্রাণ চেষ্টা করে তা হল ভবিষ্যতে তার ভাগ্যে কী আছে তা জানা। এবং ভবিষ্যৎ হল কালের সেই রূপ, যা নিয়তির সবচেয়ে কাছাকাছি।
আজটেকদের মধ্যে ‘জাদুবিদ্যা, নিমিত্ত ও শাকুনশাস্ত্র প্রাত্যহিক জীবনকে ব্যাপ্ত করে রাখত। নৈরাশ্যবাদী দৃষ্টিভঙ্গির পাশাপাশিই অবস্থান করত আজটেক সভ্যতার আশ্চর্য জীবনীশক্তি।’ (এনসাইক্লোপিডিয়া রিটানিকা ম্যাক্রোপিডিয়া ২য় খণ্ড, পৃ. ৫৫১) এখানে স্পষ্ট একটা ধারণা ছিল যে, নিয়তিই মানুষের জীবনকে নিয়ন্ত্রণ করে এবং নিমিত্ত, জ্যোতিষ এ সব তারই বহিঃপ্রকাশ। ‘বণিকরা নৌযাত্রার পূর্বে শুভদিন দেখে নৈবেদ্য দিত।’ (ফ্লরেন্টাইন কোডেক্স ১০ খণ্ড, পৃ. ৯)
ভারতবর্ষে পুনর্জন্মবাদ দেখা দেয় সম্ভবত খ্রিস্টপূর্ব সপ্তম শতকের কাছাকাছি এবং তার সমকালে বা অল্প পরেই কর্মবাদের অভ্যুত্থান। নিয়তিবাদের পুনরভ্যুত্থান খ্রিস্টপূর্ব তৃতীয়-দ্বিতীয় শতকে, যখন মহাকাব্য দুটির শেষতম প্রক্ষিপ্ত অংশ দুটি গ্রন্থে সন্নিবিষ্ট হয়। মনে হয় শাস্ত্রে দেখা দেওয়ার অনেক আগে থেকেই গণমানসে নিয়তিবাদ বিদ্যমান ছিল। সম্ভবত প্রথম নগরায়ণের কাল থেকেই নিয়তির সঙ্গে সংশ্লিষ্ট দৈবজ্ঞান, ভবিষ্যদ্বাণী, নিমিত্তশাস্ত্র, স্বপ্ন, দৈববাণী সবই এই সময়ে স্পষ্টরূপে প্রতীয়মান হয়, যদিও এগুলির সম্যক বিকাশ ঘটে আরও পরে।
জাতকে আমরা এগুলিকে খানিকটা স্পষ্ট ভাবেই প্রত্যক্ষ করি। একটি বিবাহের সম্পর্কে পারিবারিক জ্যোতিষীকে শুভদিন সম্বন্ধে প্রশ্ন করা হল। সে স্বার্থপ্রণোদিত হয়ে মিথ্যা বলে। তার সম্মানে লাগে, কারণ নগরবাসীরা গ্রামের বধু চায়। জ্যোতিষীর গণনা সত্ত্বেও বিয়েটা হয়ে যায়। (পাঠটা এখানে— অনথো অখসস, নকখত্তং কিং করিসসতি, অর্থাৎ বিয়েটা খারাপ হলে নক্ষত্র কি করবে?’ ৫৯ সংখ্যক, নকখণ্ড) সত্তপত্ত জাতকে বোধিসত্ত্ব তস্করদলপতি হয়ে জন্মান। এর ব্যাখ্যায় বলা হয়েছে, ‘যদিও বোধিসত্ত্বরা মহাপুরুষই হন, তবু কখনও কখনও তাঁরা মন্দ হয়ে জন্ম নিয়ে পরদ্রব্য অপহরণ করেন; লোকে বলে এটা সম্ভব হয় কোষ্ঠীর ত্রুটিতে।’ (২৭৯ সংখ্যক) বলা বাহুল্য, ব্যাখ্যাটি হাস্যকর, কারণ কোষ্ঠীতে ভাবী ঘটনার গণনা থাকে যা নক্ষত্রসংস্থান বা নিয়তির দ্বারা পূর্বনিরূপিত; বাস্তবজীবন কোষ্ঠীগণনাকে অনুসরণ করে মাত্র। অন্য এক জাতকে বুদ্ধ এক কলিঙ্গরাজার অনুরোধে সক্ককে একটি যুদ্ধের ভাবী ফলাফল সম্বন্ধে প্রশ্ন করেন; সক্ক অন্তরীক্ষের চিহ্নগুলি যথাযথ পাঠ করে যে ভবিষ্যদ্বাণী করেন তা ফলে যায়। (৩০১ সংখ্যক, চুল্লকলিঙ্গ) এক নির্বাসিত রাজপুত্রকে জ্যোতিষী বলে যে, তাঁর পিতা, মারা গেছেন। রাজকুমার রাজধানীতে ফিরে রাজা হন। (৩২০ সংখ্যক, সুচ্চজ) এক বার এক শেয়াল রাজার মৃত্যু ও রাজার ধ্বংস সম্বন্ধে ভবিষ্যদ্বাণী করে। সে সব ফলে যায়। এর আংশিক কারণ অবশ্য রাজা পরন্তপ ভবিষ্যদ্বাণী শুনে ও দুর্নিমিত্ত দেখে যুদ্ধ ত্যাগ করেন। (৪১৬ সংখ্যক পরন্তপ) রাজার ক্রিয়ার দ্বারাই ভবিষ্যদ্বাণী সফল হল কিনা প্রশ্ন থেকে যায়। একটি অদ্ভুত কাহিনিতে বুদ্ধ নিমিত্ত সম্বন্ধে শিক্ষা দেন, সম্ভবত এ বিদ্যাও যে তাঁর আয়ত্তে, তা-ই প্রমাণ করবার জন্যেই। যদিও এই শিক্ষা তিনি সমাপ্ত করেন এই বলে যে, ‘নিমিত্তে কোনও সত্যই নেই।’ (৪৫৩ সংখ্যা, মহামাতঙ্গ) রাজা শিবির অপরূপ রূপলাবণ্যবতী কন্যা উন্মাদন্তীকে কোনও জ্যোতিষী কামনা করেন এবং কন্যাটির একটি ভাল বিবাহ সম্বন্ধ নাকচ করে দেন। কিন্তু রাজকন্যার বিবাহ হয় সেনাপতির সঙ্গে; অতএব মিথ্যা গণনায় জ্যোতিষীর কোনও লাভই হল না (৫২৭ সংখ্যক, উন্মাদন্তী) মহোষধকে এক পুরোহিত প্রশংসা করেন এই বলে যে, তিনি বুদ্ধিমান সৰ্বনিমিত্তজ্ঞ। (৫৪৬ সংখ্যক, মহাউন্মঙ্গ)
রামায়ণ-এ খর দূষণ ও চোদ্দ হাজার রাক্ষসের উপর রামের জয় সূচনা করে যে-নিমিত্ত, তার একটি তালিকা আছে; এ সবই ফলে যায়।
(৩:২৪) বনে শূন্য কুটীরে যখন রাম লক্ষ্মণ সীতাহরণের পরে ফিরে আসেন, তখন চারিদিকেই দুর্নিমিত্ত দেখা যায়। (৩:৫৭) ত্রিজটা স্বপ্নে সীতার ভবিষ্যৎ সম্বন্ধে শুভচিহ্ন দেখতে পায়। (৫:২৯) রাম সমুদ্র পার হওয়ার আগেই রাবণ ও তার অনুচরেরা দুর্নিমিত্ত দেখে। (৬:১০:১৪-২৭) সমুদ্র পার হওয়ার পরে আসন্ন যুদ্ধে যে বহু প্রাণহানি হবে সে সম্বন্ধে রাম অনেক দুর্নিমিত্ত দেখতে পান। (৫:২৩:৩-১২) রাবণ ও তার রাক্ষস অনুচরেরা যুদ্ধের আরম্ভেই অনেক অপশকুন দেখে। (৬:৩৫:২০-৩৫)
মহাভারতেও বিস্তর অতিলৌকিক চিহ্নের কথা আছে, বিশেষত প্রত্যেক দিনের যুদ্ধের আগে এবং প্রত্যেক মহাবীরের মৃত্যুর পূর্বাহ্নে (৭:১৬৫:১০-১৩), দুর্যোধনের মৃত্যুতে। (৯:৫৭:৪৬-৫৭০) হরিবংশে কৃষ্ণের জন্মের আগে বহু শুভচিহ্ন দৃষ্ট হয়। (বিষ্ণু পর্ব ৪:১৫-২০)
দুটি মহাকাব্য ছাড়াও পুরাণে সূর্য চন্দ্র গ্রহ নক্ষত্র এবং মানুষের জীবনে এদের প্রভাব সম্বন্ধে বিস্তর উপাখ্যান আছে এবং ওই জ্যোতিষ্কগুলিকে কী ভাবে সন্তুষ্ট রাখতে হয় তার বিধানও দেওয়া আছে। (বিষ্ণু পু. ১:২ কূর্ম পূর্বভাগ ৪২ অধ্যায়, ভাগবত ৫:২, ইত্যাদি অগ্নি ৫১:১২১, ১২৬, ১৩৬, ১৬৪, ১৯৬; মৎস্য ৫৪-৭০, ১২৫, ১২৬, কূর্ম পূর্বভাগ ৪১ অধ্যায়) নিমিত্ত সম্বন্ধে দীর্ঘায়ত বিবরণ আছে মৎস্য ২২৯-৩৬ অধ্যায়ে এবং প্রয়োজনীয় প্রায়শ্চিত্তের বিধান ২৩৯ অধ্যায়ে, বায়ু, ১৯:১৬, মার্কণ্ডেয় ৩৪ অধ্যায়ে, অগ্নি ২২৯ অধ্যায়ে। গরুড় ২৩০-৩১ অধ্যায়ে শুভ ও অশুভ নিমিত্ত, নরনারীর সামুদ্রিক লক্ষণ সম্বন্ধেও নির্দেশ আছে।
‘যেহেতু জ্যোতিষ অজ্ঞের ললাট-লেখনের একটি অসম্পূর্ণ প্রতিচ্ছবি (এ সম্বন্ধে ) ভবিষ্যদ্বাণী পুরোপুরি অভ্রান্ত না হওয়াই সম্ভব। কোনও ব্যক্তি তার বোধ ও নিয়ন্ত্রণের বহির্ভূত ভাগ্যের দোহাই দিয়ে আসন্ন সর্বনাশের কাছে আত্মসমর্পণের জন্যে নিজেকে প্রস্তুত করতে পারে।… যে ব্যক্তির (জীবনে কোনও) দুর্ঘটনা ঘটেছে সে সাধারণ পূর্বনিরূপণের দৃষ্টিভঙ্গিতে এমন আশ্রয় খোঁজে যা তাকে সান্ত্বনা দেবে, তাকে সে যে অমোঘ দৈবের অসহায় লক্ষ্য তা প্রতিপন্ন হয়। (কে’স অ্যান্ড ড্যানিয়েল, ১৯৮৮, পৃ. ৪৪-৪৫)
মহাভারত, বিশেষ করে এর অর্বাচীন ভার্গব প্রক্ষেপের অংশগুলিতে, নিমিত্ত ও লক্ষণ সম্বন্ধে নানা বিবরণ দেয়। যে গুরুতর সংকট, অর্থাৎ অষ্টাদশ অক্ষৌহিণী সেনার বিনাশ, ভ্রাতৃহত্যা এবং দু’পক্ষেই নানা অন্যায়ের ফলভোগ (কুরুরাজসভা কৌরবদের হাতে দ্রৌপদীর লাঞ্ছনা এবং জ্যেষ্ঠ পাণ্ডব যুধিষ্ঠিরের জুয়াখেলার লোভ সংবরণ করতে না পারা)— এ সবই সেই আত্মপ্রত্যয়ের ভিৎ ধরে ধরে নাড়া দিয়েছিল যে প্রত্যয় আসে শুধু নির্মল বিবেক থেকেই। এ প্রত্যয়ের অভাবে মানুষ অনায়াসেই নানা কুসংস্কারের কাছে নতিস্বীকার করে। পাপবোধ নৈতিক শক্তিকে ক্ষয় করে। কাজেই তারা প্রতীক্ষা করে সেই ভাগ্যের জন্য যা নিজের গতিতে কাজ করে যাবে; তার উদ্দেশে ও ক্রিয়াকলাপ প্রকাশ পাবে নিমিত্ত ও চিহ্নের মাধ্যমে:
অর্জুনের জন্মকালে অশরীরী বাণী শোনা গিয়েছিল যে, ইন্দ্রের মতো একজন জন্মেছেন। (মহাভারত ৫:৮২:৫-১০) যখন কৃষ্ণ কৌরবদের কাছে শান্তি প্রস্তাব নিয়ে যান, তখন চারিদিকেই নানা দুর্লক্ষণ দেখা গেল। যুদ্ধের পূর্বেই যে নানা দুর্নিমিত্ত দেখা যাচ্ছিল সে কথা কৃষ্ণও স্বীকার করেন। (ঐ ৫:১৪১:২-৩০) ভীম যখন দ্বন্দ্বযুদ্ধে পরশুরামকে মেরে ফেলায় প্রায় কৃতকার্য, তখনও দুর্লক্ষণ দেখা গেল। (৫:১৮৩:২১-২৭) যুদ্ধের প্রাক্কালে সকলেই প্রকৃতিতে দুর্নিমিত্ত দেখতে পায়। (৫:২:১৬-৩:৪৩) যে ভীষ্ম যুদ্ধের প্রথম দশ দিন সেনাপতি ছিলেন তাঁর মৃত্যু যখন আসন্ন হল, তখন সারা প্রকৃতি জুড়ে ইতস্তত নানা অশুভচিহ্ন দেখা গেল। (৬:১০৮) দ্বিতীয় সেনাপতি দ্রোণের মৃত্যুর আগেও অশুভ সব লক্ষণ দেখা দিয়েছিল। (৭:১৫:১১-১৪) মৌষলপর্বে যেখানে একটি অভিশাপ ফলতে চলেছিল, সেখানে দেখি মানুষ, জন্তু সকলেই অস্বাভাবিক আচরণ করছে। (১৬:৪:৫-৪৬)
এগুলি একেবারেই চূড়ান্ত নির্দেশ নয়, কিন্তু এর থেকে ধারণা পাওয়া যায় তৎকালীন মানুষের আধ্যাত্মিক জগতের চেহারা কী রকম ছিল। দু’পক্ষই নিয়তিকে উত্তেজিত করেছিল; একটি অস্বাভাবিক বিনাশ সংঘটিত হচ্ছিল, যেখানে লোভ, আত্মপ্রচারের বাসনা, পরশ্রীকাতরতা এবং বিদ্বেষ দু’পক্ষকেই প্রবৃত্ত করেছে এক ভ্রাতৃঘাতী যুদ্ধে যেখানে বহুসংখ্যক নিরপরাধ এবং শ্রদ্ধেয় প্রবীণ বৃদ্ধ মানুষের মৃত্যু ঘটবে। নিয়তি এই মহতি বিনষ্টির মধ্যে নানা চিহ্ন ও অপশকুনের মাধ্যমে নিজের গতিপ্রকৃতির আভাস দিচ্ছে।
অনেক পরের এক সভ্যতা আজটেকদের বিষয়ে ‘ফ্লরেন্টাইন কোডেক্স’ আমাদের বলে, ‘স্প্যানিশরা ও দেশে আসবার আগে কী সব দুর্নিমিত্ত দেখা গিয়েছিল’ (৯ম খণ্ড) প্রাচীন ইংরেজিতে Wyrd শব্দটির অর্থ ‘কোনো মানুষের জন্যে নিরূপিত ভাগ্য, সৌভাগ্য, নিয়তি ও দুদৈব, যে অতিপ্রাকৃত শক্তিকে প্রতিশোধ হিসেবে পাঠিয়ে দেয়। মধ্যযুগীয় ইংরেজিতে এর অর্থ ‘পূবনিরূপিত ঘটনাবলি, কিন্তু প্রাচীন ইংরেজি সাহিত্যে এটি মূর্তি পরিগ্রহ করেছিল।’
নিমিত্তনিদান ও জ্যোতিষের চর্চা বুদ্ধ সমর্থন করেননি, কিন্তু জনসমাজে এ সব যথেষ্টই প্রচলিত ছিল। এ ব্যাপার সব ধর্মের বেলাতেই ঘটে, বিশেষত যেগুলি ঈশ্বর বা বিধাতা পরমাত্মাকে স্বীকার করে মানুষের ভাগ্যের চূড়ান্ত নিয়ন্তা হিসাবে এবং সাধারণ মানুষকে নিয়তির আবরণটা ছিন্ন না করতে শিক্ষা দেয়। কিন্তু সাধারণ লোক যারা দুঃখে জর্জরিত, অভাবে পীড়িত, ব্যাধিতে আক্রান্ত, বিপদে সংকটাপন্ন তারা যে নিষ্প্রতিবাদে ভাগ্যকে মেনে নেবে এটা আশা করা যায় না; তারা তো অপেক্ষা করবেই দুর্দিন কেটে গিয়ে সুখের মুখ কবে দেখতে পাবে। শুধু সাধারণ মানুষই নয়, মুষ্টিমেয় ভাগ্যবানরাও এর জন্যে অপেক্ষা করে, তারা সর্বদাই ভয়ে ভয়ে থাকে, পাছে তাদের উত্তরাধিকার সূত্রে লব্ধ বা আসাধু উপায়ে অর্জিত বিপুল সম্পত্তি কেউ ছিনিয়ে নেয়। অন্তরের অন্তরালে তারা জানে যে, ওই ধনে তাদের কোনও ন্যায়সংগত অধিকার নেই, কাজেই সুখসম্ভোগে সর্বদাই মিশে থাকে কেড়ে-নেওয়া ধন-ভোগের গ্লানি; বিশেষত যেখানে চারিদিকে জনসাধারণের নিষ্প্রতিকার যন্ত্রণা। তাই তাদের সর্বদাই হারাই হারাই ভয়। সম্পত্তি চিরকালের জন্য করতলগত বা বংশে বন্দি করবার জন্যে তারা নিয়তিকে নানা ভাবে মিনতি, অনুরোধ, উপরোধ জানায়। এই সৌভাগ্যবান ধনিক শ্রেণিই নিয়তি সম্বন্ধে লোকচেতনায় কুসংস্কারের সৌধনির্মাণের একটি মজবুত ভিত্তি নির্মাণ করে। এরই উপরে নিয়তিবাদ তারা নানা অনুষঙ্গ ও প্রকাশ নিয়ে দাঁড়িয়ে আছে। এই শ্রেণির উদগ্র লোভ ও সাধারণ মানুষের অপ্রতিকার দুঃখভোগ— এই টানাপোড়েনেই বোনা হয় নিয়তিবাদ।
কোনও গুরুত্ব-বা তাৎপর্যপূর্ণ কাজ শুরু করবার আগে ‘তিথি’ বা পঞ্জিকার শুভ দিন-ক্ষণ নিয়ে খুব মাথা ঘামানো হয়ে থাকে, যেমন বিয়ে কিংবা শ্রাদ্ধ অনুষ্ঠানে। বৃহন্নারদীয়পুরাণ-এ গোটা একটা অধ্যায় (২৭) জুড়ে তিথিনিরূপণের নানা নির্দেশ। মৎস্যপুরাণ-এ একটি পুরো অধ্যায়ে প্রস্থানের তিথি নিয়ে বিচার (২৩৯), আর একটি অধ্যায়ে গৃহনির্মাণের শুভলগ্ন নির্ণয়। (২৪২) বিভিন্ন ধরনের বর্ষগণনা ও তাদের চরিত্র ও ফল বিভিন্ন ঋতুর, মাসের, গ্রহ-নক্ষত্রের, শুভদিন-ক্ষণের, ‘করণে’র বিবরণ ও সেগুলির অধিষ্ঠাত্রী দেবতা, ‘হোরা’, ‘কুলিক-বেলা’, লগ্ন অর্থাৎ বিশেষ বিশেষ কাজের পক্ষে অনুকূল প্রহর, গ্রহনক্ষত্রের প্রভাবের স্বরূপ, দেশবিদেশ ও অবস্থা-বিশেষে— এ সবের বিবরণ। বিষ্ণুধর্মোত্তর পুরাণের ৮২ থেকে ১০৫ অধ্যায়ের অংশে দীর্ঘ বিবরণ পাই, প্রচুর অনুপুঙ্খসহ গ্রহযজ্ঞ অনুষ্ঠান এবং গ্রহ ও নক্ষত্রের বিশেষ বিশেষ সমাবেশের। জ্যোতির্বিজ্ঞান ও জ্যোতিষ এবং তারই সঙ্গে রাজার জীবনের ওপরে গ্রহনক্ষত্রের প্রভাব বিবৃত হয়েছে আর একটি অংশে। (১৯৯-১৭৪ অধ্যায়)
মিথুইজম-এরও কিছু ধর্মতত্ত্ব বিশ্বাস জ্যোতিষের সঙ্গে সংযুক্ত। মিথ্রবাদীরা বিশ্বাস করতেন, মানুষের জীবনের ওপরে সূর্য, চন্দ্র এবং গ্রহগুলির গুরুত্বপূর্ণ প্রভাব আছে; এরা মানুষের ভাগ্য নিয়ন্ত্রণ করে। জোরাষ্ট্রীয়ধর্মে কাল বা ‘জুবান অকরন’অন্তরিক্ষের অপরিবর্তনীয় গতিকে নিয়ন্ত্রিত করে। এর থেকে সরাসরি উঠে এল নিয়তিবাদ। মিথ্রবাদের সঙ্গে অন্যান্য নিয়তিবাদী মতের পার্থক্য এইখানে যে এর তত্ত্বগত নিয়তিবাদ মানুষের কর্মপ্রচেষ্টাকে নিরুদ্ধ করেনি। বাস্তবত, মিথুবাদ উদ্যমের অনুকূল একটি মতবাদ। জ্যোতিষে এবং তৎসংশ্লিষ্ট নিয়তিবাদে এর বিশ্বাস এমন কোনও যুক্তিনির্ভর কাঠামো নির্মাণ করেনি, যাতে কর্মোদ্যোগ ব্যাহত হতে পারত। অর্থাৎ এর বিভিন্ন উপাদানগুলি পরস্পর-সাপেক্ষ অথবা পরস্পর-সংশয়ী ছিল না। এ কথা অবশ্য অধিকাংশ ধর্ম সম্বন্ধেই সত্য। ‘জুবান’ বা কাল যেখানে নিয়ামক দেবতা এবং সূর্য চন্দ্র ও গ্রহগণের সম্পর্কে যেখানে বিশেষ সম্ভ্রম, সেখানে শুভ ও অশুভ যে জ্যোতিষ্কদের সমাবেশ ও গতিবিধি থেকে নির্ণীত হবে, তাতে বিষ্ময়ের কিছু নেই। এরা বিশ্বাস করত যে, মনুষ্যজীবনের ওপরে এ সমস্তের একটি তাৎপর্যপূর্ণ ভূমিকা আছে।
জ্যোতির্বিজ্ঞান, জ্যোতিষ, সূর্য-চন্দ্র গ্রহগণের উপাসনা পুরাণগুলিতে বিরাট একটি অংশ হয়ে উঠেছে। বামনপুরাণ-এ একটি পুরো অধ্যায় (৮০) রয়েছে এই জ্যোতিস্কগুলি সম্বন্ধে। নারদপুরাণ-এর অংশবিশেষ (২:১৮-২০) এবং অন্যত্রও জ্যোতির্বিজ্ঞান ও জ্যোতিষ সম্পর্কে আলোচনা করেছে। একটি বিশেষ ‘বিজ্ঞান’, সামুদ্রিক লক্ষণ [স (=সহ) + মুদ্রা (=শারীরিক অবয়বসংস্থান, শুভ বা অশুভ, এই হল ব্যুৎপত্তি]। এ দিয়ে শরীরের লক্ষণ থেকে জাতকের ভাগ্যভবিষ্যৎ বলে দাবি করে ওই ‘বিজ্ঞানী’রা। (অগ্নি ৩৩:১-৯; পুরুষ সম্বন্ধে ২৪৩ অধ্যায়, নারী সম্বন্ধে ২৪৪ )
কিন্তু যে বিষয়টির সবিস্তারে চর্চা হত তা হল নিমিত্ত বা লক্ষণ; নিমিত্ত মানুষের ভাগ্যে শুভ বা অশুভ আনে এবং মানুষ চিরদিনই, সর্বত্রই জানতে উদগ্রীব যে তার ভাগ্যে কী আছে। এই কারণেই এই অপবিজ্ঞানটি সর্বত্র সমাদৃত। যাত্রাকালে যেগুলি দেখলে যাত্রা শুভ হয়, ইষ্টসিদ্ধি হয় ব্রহ্মবৈবর্ত পুরাণ তার একটি তালিকা দিয়েছে:
পূর্ণ কুম্ভ, ব্রাহ্মণ, গণিকা, শ্বেতধান্য, দর্পণ, দধি, ঘৃত, মুড়ি, পুষ্প, দুর্বা, শ্বেতলাজ (খই), বৃষভ, হস্তি, অশ্ব, জ্বলন্ত অগ্নি, সুবর্ণ, পত্র, পক্ক ফল, সধবা নারী ও জীবিত সন্তানের মাতা, প্রদীপ, মণি, মুক্তা, পুষ্পমালা, সদ্যঃকৃত্ত মাংস, চন্দন কাষ্ঠ, শৃগাল, নকুল, কলস, বামদিকে মৃতদেহ, রাজহংস, পারাবত, শ্বেত চিল, চক্রবাক, শুক, কোকিল, ময়ূর, খঞ্জন, কৃষ্ণমৃগ, গাভী, চমরী গাভী, শ্বেতচমর, সবৎসা গাভী এবং দক্ষিণ দিকে শ্বেতপতাকা। (গণেশখণ্ড ১৬:২৩-২৯)
ওই পুরাণের যাত্রাকালে মাঙ্গলিক বস্তুর অন্য একটি তালিকা আছে:
কৃষ্ণমৃগ, হস্তি, সিংহ, অশ্ব, গণ্ডার, চমরী, রাজহংস, শ্বেত চিল, শুক, কোকিল, ময়ূর, খঞ্জন, চক্রবাক, তিত্তির, পারাবত, সারস, কারও হংস, সদ্যঃকৃত্ত মাংস, জীবন্ত মৎস্য, শঙ্খ, সুবর্ণ, মাণিক্য, রৌপ্য, মুক্তা, হীরক, প্রবাল, দধি, লাজ, শ্বেত-ধান্য, শ্বেত-পুষ্প, অলক্তক, পত্র, পতাকা, ছত্র, দর্পণ, শ্বেতচামর, সবৎসা গাভী, রথারূঢ় রাজা, দুগ্ধ, ঘৃত, পূগ (সুপারি), অমৃত, মধু, পায়স, শালগ্রাম, শিলা, পক্ক ফল, স্বস্তিকাচিহ্ন, শর্করা, বিড়াল, শক্তিমান বৃষভ, মেষ, শিলামুষিক, মেঘাচ্ছন্ন আকাশে উদীয়মান সূর্য, চন্দ্র, মৃগনাভি, ব্যজন, জল, হরিদ্রা, তীর্থমৃত্তিকা, শ্বেতসর্যপ, কৃষ্ণসর্যপ, দূর্বা, ব্রাহ্মণবালক, বালিকা, মৃগ, গণিকা, মধুমক্ষিকা, কর্পূর, পীতবসন, গোমূত্র, গোময়, গোক্ষুরে উত্থিত ধূলি, গো-পদ চিহ্নিত ভূমি, গোশালা, গোচারণ পথ, সুন্দরী নারী, গোষ্ঠ, গাভীর শুভ যাত্রাগতি, অলংকার বিগ্রহ, জ্বলন্ত অগ্নি, মহোৎসব, তাম্র, স্ফটিক, বৈদ্য, সিন্দুর, মাল্য, চন্দন-পঙ্ক, সুরভি, হীরক ও মণি— সবই যাত্রাকামীর দক্ষিণে এবং এরই সঙ্গে চাই সুগন্ধ বায়ুপ্রবাহ। (গণেশখণ্ড ৩৩:১৮-২৯)
ওই গ্রন্থে তৃতীয় একটি তালিকায় দেখি:
বামে শবদেহ, শৃগালী, পূর্ণকুম্ভ, নকুল, ভাসপক্ষী, সালঙ্কারা, জীবৎপুত্রভর্তৃকা নারী, শ্বেতপুষ্প, ধান্য, খঞ্জন, সবৎসা গাভী, শ্বেত অশ্ব, রাজহংস, গণিকা, পুষ্পমাল্য, পতাকা, দধি, পায়স, মাণিক্য, সুবর্ণ, রৌপ্য, মুক্তা, রত্ন, সদ্যঃকৃত্ত মাংস, চন্দনপঙ্ক, সুরা, উত্তম ঘৃত, কৃষ্ণমৃগ, ফল, লাজ, শ্বেতসর্ষপ, দর্পণ, সুসজ্জিত রথ, শ্বেত চিল, চকোর, বিড়াল, পর্বত, মেঘ, ময়ূর, শূক, সারস ও শঙ্খধ্বনি। (কৃষ্ণজন্মখণ্ড ৭০:২৩-২৯)
এই ভাবেই মানুষের জীবনে দুর্নিমিত্তেরও বিশেষ ভূমিকা আছে। পামর কংস মৃত্যুর পূর্বে একটি স্বপ্ন দেখে: এ কথা আগেই উল্লেখ করেছি। দুর্নিমিত্ত মৃত্যুকেও সূচিত করে:
আসন্ন-মৃত্যু ব্যক্তি দেখে সূর্যমণ্ডল নিষ্প্রভ, বাস্তবেই হোক বা স্বপ্নেই হোক, দেখে রৌপ্যময় মলমূত্র ত্যাগ করছে (এক ব্যক্তি); এই সব দর্শন যার ঘটে সে দশ মাসের মধ্যে মারা যায়। যদি সুবর্ণবৃক্ষ দেখে বা গান্ধর্বনগর, তা হলে ন’ মাসের মধ্যে মারা যায়। হঠাৎ যদি মোটা বা রোগা হয়ে যায় তা হলে আট মাসের মধ্যে মরে; বালিতে বা কাদায় যার পদক্ষেপ হালকা বা ভারি হয়ে যায় সে মরে সাত মাসে; যার মাথায় কাক, পায়রা, গৃধ্র বা মাংসাশী এসে বসে সে মরে ছ’ মাসে। যে কাক পরিবৃত হয়ে ঘোরে কিংবা যার চারিদিকে বালির বর্ষণ হয় কিংবা শুচিস্থানে যে বিকৃতি দেখতে পায়, কিংবা নিজেকে কবন্ধ হিসেবে দেখতে পায় তার মৃত্যু এক মাসের মধ্যেই ঘটে। যে শবের বা বসার (চর্বির) গন্ধ পায়, সে পক্ষকালের মধ্যে মরে। যার স্নানের অব্যবহিত পরেই হৃৎপিণ্ড শুষ্ক বোধ হয়, কিংবা যার মাথা থেকে ধূম উদ্গত হয় তার মৃত্যু হয় দশদিন পরে। জলের সংস্পর্শে যার শরীর অভ্যন্তরে খণ্ডিত বোধ হয় তার মৃত্যু আসন্ন। যে স্বপ্নে ভাল্লুকে বা বানরে টানা রথ দেখে, যে রথে সে নিজে বসে আছে আর তাকে টেনে নিয়ে যাওয়া হচ্ছে, তার মরণক্ষণ ঘনিয়ে এসেছে। (লিঙ্গ পুরাণ, পূর্বভাগ ৯১ অধ্যায়)
তালিকাগুলি থেকে স্পষ্ট বোঝা যায় যে, মাঙ্গলিক বস্তুগুলি হয় উর্বরা শক্তির বা প্রাচুর্যের প্রতীক, কিংবা শোভা, শৌর্য বা শুচিতার প্রতীক। এরই উল্টো হল অশুভ শক্তির প্রতীকগুলি যেগুলি দুর্ভাগ্যের সূচনা করে, নিচু সামাজিক অবস্থান বা দুর্দৈবের, অশান্তি ও অন্ধকারের অনুষঙ্গ বহন করে। যে সব চিহ্ন আসন্ন মৃত্যু ঘোষণা করে সে সব বস্তুত চিকিৎসাবিদ্যায় দুশ্চিকিৎস্য ব্যাধির লক্ষণ অর্থাৎ— চিকিৎসাবিদ্যার তত্ত্ব কিংবা তারই চিহ্নধারী কোনও প্রতীক। এই সব ক্ষেত্রে সিদ্ধি বা ব্যর্থতার কিংবা মৃত্যুর দূত প্রেরিত হয় কোনও অতিপ্রাকৃত জগৎ থেকে এবং এ বাণী আসে রহস্যঘন ভাষায় আসন্ন দুর্দৈবের সংবাদ নিয়ে।
এটি খুবই বিস্ময়ের যে, যদিও এই সব প্রতীকী বাণীর কাঠামোটি বহু পূর্বেই দৃঢ় ভাবে প্রতিষ্ঠিত হয়েছিল, খ্রিস্টপূর্ব তৃতীয় বা দ্বিতীয় শতাব্দীতে— মহাকাব্য দুটির পরবর্তী প্রক্ষিপ্ত অংশগুলিতে অভিপৌরাণিক চরিত্র সম্বন্ধে বিভিন্ন প্রতীকী চিহ্নের পূর্ণ বিকাশও ঘটেছিল গুপ্ত বা গুপ্তোত্তর যুগে, তখনই ব্রাহ্মণ্য ধর্মের সেই পুনরুভ্যুত্থান ঘটে যার বর্তমান নাম হিন্দু। পাশ্চাত্য জগতের সঙ্গে নৌবাণিজ্য যখন ক্ষীণ হয়ে এল তখন জনসমাজকে একটা আত্মসন্তুষ্টি পেয়ে বসল। স্বয়ম্ভরতা, গ্রহণক্ষমতা ক্ষীণ হয়ে একটা দ্বৈপায়ন মনোবৃত্তির সৃষ্টি হল; এই আবহাওয়ায় নতুন চিন্তাধারা গ্রহণের আগ্রহ সংকীর্ণ হয়ে গেল। অতএব ভাগ্য সম্বন্ধে এই নিমিত্তবিচার একটি সার্বভৌম ভূমিকা লাভ করল। সংস্কৃত সাহিত্য নিমিত্ত-লক্ষণে পূর্ণ, স্বপ্ন, দৈববাণী এবং নানাবিধ ব্যাখ্যা একটি গোষ্ঠীর পেশা উঠল। এটি বাড়তে বাড়তে এমন পর্যায়ে চলে এল যে, সাহিত্য ও অলংকারশাস্ত্র বলতে লাগল, নারী ও পুরুষের প্রেম শুধু যে কল্পনামধুর তা নয়, এটা সংঘটিত হয় অতিপ্রাকৃত ক্ষমতার হস্তক্ষেপে; স্বপ্নে এমনকী প্রতিকৃতিতে পরস্পরকে দেখেও প্রেম সঞ্জাত হয়। সমাজের উচ্চমার্গে অবিবাহিত নারীপুরুষের পরস্পরকে দেখার সুযোগ কমে আসছিল, কাজেই প্রেম অদর্শনে, প্রতিবিম্বে বা স্বপ্নেও সাধিত হচ্ছিল। প্রাথমিক যোগাযোগ এই কৃত্রিম উপায়েই হচ্ছিল। সেই ভাবেই ভাল বা মন্দ নারী বা পুরুষের যে সব লক্ষণ দিয়ে তাদের বিচার করা যাবে, ভবিষ্যৎ নিরূপণ করা যাবে, এ সব হয়ে দাঁড়াল অতিপ্রাকৃতির একটি প্রকাশ। ভবিষ্যদ্বাণী সর্বদাই ছিল, কিন্তু গুপ্তোত্তরযুগে তার গুরুত্ব কমে গেল, যদিও পুরো ইতিহাসেই ইতস্তত তাদের দেখা যায়।
কোনও গুরুত্বের কাজে হাত দেওয়ার আগে বিশেষত জন্মমৃত্যুবিবাহের পূর্বক্ষণে যে উদ্বেগ থাকে তাতে মানুষের সাধারণ বোধবুদ্ধি আচ্ছন্ন হয়ে যায়, যেমনটি হয় নিরাপত্তার বোধ চলে গেলে; সংশয়ই তখন মুখ্য হয়ে ওঠে। বাণিজ্য, নৌযাত্রা, যুদ্ধযাত্রা, দীর্ঘযাত্রা বা দুরারোগ্য রোগের মুখোমুখি হয়ে মানুষ বিশেষজ্ঞকে ডেকে আনে, সে গণনা করে এবং নির্দেশ দেয়। মৃত্যু সম্বন্ধে বহু ভবিষ্যদ্বাণী সত্যিই আতঙ্কের হয়ে ওঠে, রোগীর বাঁচার ইচ্ছেটাই নষ্ট করে দেয়; বৈদ্যের সারানোর ইচ্ছেকেও আড়ষ্ট করে দেয় এবং অসাড় করে দেয় প্রিয়জনদের। কিন্তু বিশেষ গুরুত্বপূর্ণ কোনও কাজে হস্তক্ষেপ করবার পূর্বে মানুষ অপেক্ষা করে তেমন কোনও চিহ্নের, যা নিয়তির আড়ালখানা ভেদ করতে পারে; ফিসফিস করে শোনা কোনও নির্দেশ, কিছু সতর্কবাণী, পূর্ব সাবধানবাণী, আশ্বাস— একজন বিভ্রান্ত মানুষ এই সবই অবলম্বন করে বাঁচে। কাজেই বেঁচে রইল শাকুনশাস্ত্র, দিকে দিকে বিস্তার লাভ করল নিমিত্ত নিদান। সমাজে নিয়তিবাদের মুষ্টি যত দৃঢ় হয় ঠিক সেই অনুপাতেই এগুলিও ব্যাপ্তি পায় ও জনমানসে গভীরতর অবস্থানে চলে যায়। অন্যান্য প্রাচীন সংস্কৃতিতেও যেমন ভাগ্যবাদ কর্মবাদের পরিপন্থী, তেমনই জন্মান্তরবাদেরও। বিধায়ক ঈশ্বরের তত্ত্ব যখন মোক্ষ বা নির্বাণের তত্ত্বের সঙ্গে দ্বন্দ্বে লিপ্ত, সে সময়ে জ্ঞান অস্থায়ী দুর্গ বা নরকের মধ্যে সীমাবদ্ধ হয়ে পড়ে। বিভ্রান্ত সমাজ সেই ‘বিশেষজ্ঞ’কে অবলম্বন করে কোনও সর্বজন-স্বীকৃত বিচারক বা জুরি ছাড়াই, যাঁর রায় ওই স্বর্গনরক-বাসকে আইনসিদ্ধ করে তোলে।
নিয়তিবাদের পূর্বশর্ত হল জ্ঞানাভাব, নিরাপত্তার অভাববোধ, জানবার জন্য দাম দিতে প্রস্তুতি এবং ভাগ্যকে নিজের অনুকূলে প্রসন্ন করে তোলার আকুলতা। স্বপ্নে, ভবিষ্যদ্বাণীতে, দৈববাণীতে, জ্যোতিষে, নিমিত্ত-লক্ষণে, বিহঙ্গলক্ষণশাস্ত্রে, পশুর অস্ত্রপরীক্ষায়, দেবতার ‘ভর’-এ, মৃতের সঙ্গে সংলাপে এবং এই জাতীয় অন্যান্য প্রক্রিয়ায় আপৎসংকুল মানুষ বাইরের দৈবকে নিজের মুঠোয় ধরতে চায় এবং সম্ভব হলে নিজের অনুকূলে ঘুরিয়ে আনতে চায়। এই সব অতিপ্রাকৃত প্রতীকী ভাষাকে ব্যাখ্যা করে সমাজ নিযুক্ত অভিজ্ঞ বা শাস্ত্রজ্ঞ লোকেরা। এদের ব্যাখ্যাটা উদ্বেগ-ব্যাকুল মানুষটিকে যা দেয় তা হল এক ধরনের ‘জ্ঞান’– সমাজে স্বীকৃত জ্ঞানের পরিসরের মধ্যেই। এই জ্ঞান পেয়ে লোকটি সাফল্যের আশ্বাস পেয়ে সেই কর্মকাণ্ডে হস্তক্ষেপ করে, অথবা সে ক্রিয়াকাণ্ড থেকে নিবৃত্ত হয়ে আসন্ন সর্বনাশের জন্যে নিজেকে প্রস্তুত করে। ঠিক সহকর্মী নির্বাচন করে, ভুল সহকর্মীকে ত্যাগ করে, দুশ্চিহ্নগ্রস্ত পুত্রকে ত্যাগ করে, সে প্রতিপক্ষের সঙ্গে দ্বন্দ্বে অবতীর্ণ হয় কিংবা তার কাছে আত্মসমৰ্পণ করে; সে যুদ্ধ অভিযান বা বাণিজ্যযাত্রা করে বা ত্যাগ করে; অনন্যোপায় হয়ে আসন্ন মৃত্যুকে স্বীকার করে। আর যাই করতে বাধ্য হোক, ওই সব বাণী যে অতিপ্রাকৃতের সন্ধান দেয় তার বিরুদ্ধে মানুষকে লড়তে বলে না; কারণ যে শক্তি মানুষের নিয়তিকে নিয়ন্ত্রণ করে এ সব সন্ধান আসে সেই শক্তির কাছ থেকে, যে শক্তিকে মানুষ কোনও নির্দেশ দিতে পারে না। সবচেয়ে বেশি যা পারে তা হচ্ছে ওই ক্রুদ্ধ কোনও শক্তিকে তোয়াজ করা, বা কোনও কুপিত শক্তিকে প্রসন্ন করবার চেষ্টা, যাতে অপ্রীতিকর পরিস্থিতি এড়ানো যায়, যদি তা ওই শক্তির দ্বারা প্রকাশিত হয়ে থাকে। এই অতিপ্রাকৃত শক্তিগুলির কিছু অমোঘ অপরিবর্তনীয়তা আছে। সংসিদ্ধ ঘটনা হিসেবে তাদের প্রকাশ ঘটে, অন্তত ধারণার জগতে, মানুষের ভাগ্যের বিভিন্ন দিকে প্রকাশ রূপে। মানুষ বড়জোর তার ভাগ্য সম্বন্ধে জ্ঞান লাভ করতে পারে, কিন্তু ভাগ্যের গতি প্রতিহত বা ব্যাহত করতে পারে না। এক অর্থে তাই ওই জ্ঞান নৈতিক ভাবে কর্মশক্তিকে যেন অসাড়, পক্ষাঘাত-গ্রস্ত করে রাখে। তাত্ত্বিকরাও এ বিষয়ে অস্পষ্ট ভাবে হলেও অবহিত ছিলেন। জনতার এক অংশও অস্পষ্ট ভাবে হলেও বুঝতে পেরেছিল যে তখনই দুর্বলতা সৃষ্টি হয় যখন শুধু একটি আগামী ঘটনার পূর্বাভাস পাওয়ার জন্যে হাতড়াতে গিয়ে তাদের আশা ও আগ্রহ নিঃসীম অন্ধকারে অবসিত হয়। শেষ অধ্যায়ে আমরা এ আলোচনা করব। এই সব শক্তির প্রকাশ বা পূর্বাভাসের এমন একটা প্রবল প্রভাব জনসাধারণের ওপরে ছিল, যা সর্বব্যাপী এবং অন্তত আপাত ভাবে অনিঃশেষ। এই সব পূর্বাভাস পাওয়ার জন্যে মানুষ সর্বদাই উৎকণ্ঠিত থাকে, সবলে এদের আঁকড়ে থাকে, যদিও ম্যাকেবেথের ডাইনিদের মতো ভবিষ্যদ্বাণী তাদের আরও গভীর জলে নিয়ে গিয়ে ডোবায় যা তাদের কল্পনারও অতীত; এবং শেষ পর্যন্ত আরও বৃহত্তর সর্বনাশের সূচক হয়ে ওঠে। কিন্তু সম্ভাব্যতার নিয়ম অনুসারে এই সব পূর্বাভাসের কিছু অংশ তো মিলতেই পারে এবং এরই সমর্থনে যুগে যুগে ওই আভাসটুকু ছলে বলে জেনে নেওয়ার আকুতি দীর্ঘজীবন পেয়ে যায়।নিয়তিবাদ ঠিক কবে তার বর্তমান রূপে সমাজ ও সাহিত্যে দেখা দেয় তা বলা যায় না; সে যুগের কোনও দলিল এখনও পাওয়া যায়নি। অনেক পরে মানুষ যার হেতু বা কারণ খুঁজেছে তখন মানুষের কল্পনায় নিয়তি, দৈব, ভাগ্য, ইত্যাদি নানা নামে একটি শক্তির অবতারণা ঘটে। সেটি ক্রমে ক্রমে পল্লবিত হতে থাকে। ফলে যুক্তি ও কার্যকারণ সম্পর্ক যত পিছু হটে, ততই অযৌক্তিক শক্তি মানুষের জীবনে এক চালিকাশক্তি হিসেবে দেখা দেয়। অসংখ্য দেবতার অস্তিত্বের কল্পনার সঙ্গে মিলিত হয়ে কখনও বা তাদের ওপর স্থান পেল ওই অলৌকিক শক্তি। পুরাকাল থেকে এ ঘটনা পৃথিবীর সর্বদেশে ঘটে আসছে। যদিও ক্রমে ক্রমে এর নানা রূপ ও ক্রিয়াকলাপ বাড়তে থাকে। আশ্চর্যের বিষয় এই যে সহজ বুদ্ধিতে এর কোনও রূপান্তর ঘটেনি। বরং তার আকৃতি প্রকৃতির নানা বিস্তার আজও ঘটে চলেছে।
কোনও না কোনও চেহারায় নিয়তিবাদ পৃথিবীর সর্বত্রই ছিল, যদিও এগুলির মধ্যে কিছু কিছু পার্থক্যও চোখে পড়ে। প্রাচীন ভারতে এর নাম ছিল নিয়তি, দৈব, ভাগ্য, কাল, বিধি, বিধিলিপি, বিধান, দিষ্ট (বা দিষ্ট্য), ভবিতব্যতা, ভাগধেয়, কৃতান্ত, অদৃষ্ট, অচিন্ত্য। (মহাভারত ৩:২৭৩:৬:১২:১৮) (গ্রিক ভাগ্যদেবী আদ্রাস্টেইয়ার নামের সঙ্গে অদৃষ্টের কিছু যোগ থাকতে পারে)। অথর্ববেদে ‘রোহিত’ নামে এক দেবতাকে ‘কাল’-এর সঙ্গে একীভূত করে দেখানো হয়েছে। খ্রিস্টীয় ষষ্ঠ শতকে দণ্ডীর দশকুমারচরিত-এ মস্করী নামের সন্ন্যাসীকে ‘কার্তান্তিক’ বলা হয়েছে (এর আক্ষরিক মানে, যে মৃত্যুর সম্বন্ধে ভবিষ্যদ্বাণী করতে পারে)।
প্রাচীন সুমেরীয় সাহিত্যে নিয়তি ‘মে’ বা ‘মু’, প্রাচীন আক্কাদীয় সাহিত্যে ‘শিমতু’। প্রাচীনতম মেসোপোটেমীয় গ্রন্থ এনুমা এলিশ ১০০০ খ্রিস্টপূর্বাব্দের কাছাকাছি লিখিত রূপ পায়, কিন্তু রচনা আরও পূর্বের। এতে উল্লেখ পাই, ভাগ্যের ফলকগুলির’, যার নাম ‘তুপ শিমতি’ বা ‘দুপ শিমতি’। ব্যবিলনে প্রাকৃতিক নিয়ম এবং ভাগ্য উভয়েই ‘মা আত’ নামে উল্লিখিত।
মিশরে এই দেবীর নাম ‘হাথোর শাই রেন্নেৎ’ (শাই-এর ব্যুৎপত্তি শ’ ধাতু থেকে, যার অর্থ ‘সিদ্ধান্ত নেওয়া’)। মিশরে ‘রে’, ‘আমন’ ‘প্তাহ’ ‘থথ’ ‘খনুম’– এঁরাই ছিলেন ভাগ্যের দেবতা, হাথোর আংশিক ভবে ভাগ্যদেবী, ‘ভাগ্যের ফলকগুলি’র মালিক, অতএব ভাগ্যের নিয়ন্ত্রী দেবী; তাঁর স্থান খুব উঁচুতে। ‘আনজু’ ওই ফলকগুলি চুরি করে, ফলে বিশ্বের বিধানে শৃঙ্খলা নষ্ট হয়। ফলকগুলি যখন ফিরে পাওয়া যায়, তখন সেই শৃঙ্খলা আবার ফিরে আসে। পরবর্তী কালের প্রধান দেবতা মার্কই ফলকগুলির মালিক হন। আসীরিয়াতে জাতীয় দেবতা ‘অশুর’ প্রধান্য লাভ করার সঙ্গে সঙ্গে স্বাভাবিক ভাবেই ভাগ্যের নিয়ন্তা হন। প্রাচীন চিনে ‘মিং’-এর অর্থ ‘উক্ত’ (যেমন ল্যাটিনে ‘ফারি’ ধাতু বলা, এর অতীতকালে নিষ্পন্ন ক্রিয়াবিশেষ হল ‘ফাতুম’=ভাগ্য); ‘মিং’ এর অর্থ ভবিষ্যদ্বাণী করা। কিন্তু চিনে নিয়তি অমোঘ ছিল না, দেবতাদের হস্তক্ষেপে ভাগ্য এড়ানো যেত। এ ব্যাপার অর্বাচীন
পহ্লবী ভাষায় ভাগ্য হল ‘বখত’ এবং এর থেকেই নিষ্পন্ন ‘ভক্ত’ (সংস্কৃতে যার অর্থ ‘বিভাজিত’)। ‘ভক্ত’ ও ‘ভা’ এসেছে ‘ভঞ্জ’ ধাতু থেকে, যার মানেও ভাগ করে দেওয়া। পারসিক শব্দ ‘বাঘোবখত’-এর মানেও দৈব। তা হলে দাঁড়াচ্ছে, ভাগ করে দেওয়ার সঙ্গে দৈবের একটা অর্থগত সম্বন্ধ আছে। কী সেই সম্বন্ধ? লটারির মতো দান ফেলে ভাগ করা দৈবের একটা রূপ (প্রাচীন ইংরেজি হলট থেকে ‘লট’, যার মানে ভাগ্য বা ভাগ্য যা জুটিয়ে দিয়েছে)। গোষ্ঠীর নেতা শিকারে পাওয়া পশুমাংস, পরাজিত গোষ্ঠী থেকে লুঠ করে আনা ধন ইচ্ছেমতো (লটারির মতো) গোষ্ঠীমানবদের ভাগ করে দিতেন, ফলে প্রত্যেকের কাছে তার অংশটুকু দৈবদত্ত প্রাপ্তি বলে মনে হত। প্রাচীন ইংরেজিতে ‘হলট’ মানে অংশ, পছন্দ বা সিদ্ধান্ত। এ বোধ সম্ভবত যাযাবার গোষ্ঠীগুলিতে প্রচলিত ছিল, যারা শিকার ও লুঠ করে খেত। এই শিকারের জন্তুর মাংস ভাগ হত অন্ধ ভাবে ‘দান’ ফেলে। এই ভাবেই গোষ্ঠীগুলির ধারণা জন্মাল যে, দান ফেলে অন্ধ ভাবে ভাগ করা ভাগ্যেরই এক প্রতিরূপ এবং সেই রকমই অযৌক্তিক ভাবে ভাল বা মন্দ অংশ ব্যক্তির ভাগ্যে আসত। অন্ধ বিভাজনের এই বোধের সঙ্গে মিশে রইল অচিন্তিতপূর্ব যুক্তিহীনতা এবং অমোঘতার একটা ধারণা। জার্মান ‘লস’ মানেও ওই অন্ধ ভাবে দান ফেলে ভাগ করা। প্রথম যুগের শিকারি ও লুঠেরারা জানত যে মাংসের, লুঠের শ্রেষ্ঠ, ঊনশ্রেষ্ঠ, সাধারণ ও খারাপ অংশ থাকবেই এবং স্বেচ্ছায় কেউ খারাপটা বা সাধারণটা নিতে চাইবে না। সেই জন্যে ওই নিয়ে সংঘাত ঠেকানোর জন্যে লোকেরা এই লটারিতে রাজি হয়েছিল, অন্তত এই আশায় যে, আজকে যে খারাপটা পেল সে কাল শ্রেষ্ঠতা পেতে পারে এবং বাস্তবে মাঝে মাঝে তা পেতও। আর তা যদি না-ও হয়, ভাগ্য ও অযৌক্তিক ভাগকে ছাড়া দোষ কাউকেই দেওয়া চলে না, আর ভাগ্য তো অন্ধ, সদসৎ-বিবেচনাশূন্য, খামখেয়ালি। এই বোধগুলি তখনও ওতপ্রোত ভাবে ভাগ্যের সঙ্গে মিশে রইল। যখন ‘লট’ মানে গোষ্ঠীর মধ্যে অন্ধ ‘বিভাজন’ অর্থ ছেড়ে অদৃশ্য এক দুয়ে শক্তি বা ভগবানকে বোঝাচ্ছে তখনও। প্রাথমিক যুগে যেমন শিকারে বা লুটে-পাওয়া ধনে অস্তিত্বের সংজ্ঞাই বদলে যেত, তেমনই পরের যুগে ভাগ্য, যা মানুষের জীবন নির্ধারণ করত তা দিয়ে মানুষের জীবনের রং-রূপ পালটে যেত। ক্রমে গোষ্ঠীপতির খেয়ালি বন্ধনের বদলে মানুষ কল্পনা করতে শুরু করল সুখ-দুঃখের এক অদৃশ্য নিয়ন্তাকে, যিনি কোনও এক জায়গায় বসে মানুষের আনন্দ-বিষাদ নিয়ন্ত্রণ করেন। যোগ্য ও অযোগ্যের সম্বন্ধে তাঁর কোনও বাছবিচার নেই। তাই সুবিচারের প্রত্যাশা অন্তর্হিত হল, কারণ দৈব ন্যায়বিচার ও অন্যায় বিচারের ঊর্ধ্বে।
আরবীতে ভাগ্য হল ‘নসীব’, জার্মানে ‘শিকসাল’ (এই দ্বিতীয় শব্দটি ‘শিকেন’ ধাতু থেকে নিষ্পন্ন, যার অর্থ ‘পাঠানো’: নিয়তি তখন হয়ে দাঁড়াল ওপরের কোনও শক্তির ‘পাঠানো সুখদুঃখের অংশ।
প্রাচীন সভ্যতাগুলিতে ভাগ্যের যে লক্ষণগুলি আছে তার থেকে একে তারা দৈব, ভাগ্য, অচিন্ত্য, অদৃষ্ট যা-ই বলুক না কেন, একে দেখা হত যেন মানুষের নিয়ন্ত্রণের বাইরে এক শক্তি হিসেবে, বিশ্বে সক্রিয় একটি মহাজাগতিক শক্তি, মানবিক অভিজ্ঞতায় যার প্রকাশ; এবং সাধারণত যা দুর্বোধ্য, অনিয়ন্ত্রিণীয়, অমোঘ, নিযুক্তিক এবং হেতুরহিত, অর্থাৎ কোনও প্রত্যক্ষ ঘটনার সঙ্গে কার্যকারণ সম্বন্ধে জড়িত নয়।
প্রথম গ্রিক লেখক যিনি নিয়তিকে নাম, বংশ ও নির্দিষ্ট ভূমিকা দিয়েছিলেন তিনি হেসিয়ড এক জায়গায় তিনি তাদের বলেছেন রাত্রির কন্যা, মৃত্যুর ভগিনী; অন্য এক জায়গায় তাকে বলছেন জেউস ও সুবিচারের কন্যা— নাম দিয়েছেন, ক্লোথো, এট্রপস ও লাখেসিস- বয়নকারিণী, নির্দেশিকা ও অনমনীয়া। শেষ জন বোনা কাপড়ের প্রান্ত ছিঁড়ে পৃথক বস্ত্ৰ খণ্ডকে টুকরো করেন। এঁরা মর্ত্যমানবের ভাল মন্দ ভাগ্য নির্ধারণ করে দেন; কিন্তু তাঁদের ভগিনী ‘হোরাত্র’দের মতন তাঁরাও মহাজাগতিক ক্ষেত্রেরই বিধান। গ্রিক ‘আইলেইথিয়া’ নামের ভাগ্যদেবী রোমে হন ‘পার্কা’। ‘পার্কা’ বা ভাগ্যত্রয়ীকে আহ্বান করা হত শিশুজন্মের সময়ে যাতে তাঁরা শিশুর ভাগ্য ভবিষ্যৎ লিখে যেতে পারেন। (এনসাইক্লেপিডিয়া আমেরিকানা, দ্বিতীয় খণ্ড, পৃ. ৪৬) সামান্য ভেদযুক্ত বহু নামে গ্রিসের ভাগ্যদেবীর তুলনা ভারতে নিয়তির দেবকল্পে। রোমে ‘ত্রিয়া ফাতা’র ভূমিকা অনেকটাই ভারতের লৌকিক ধর্মের ষষ্ঠীর সঙ্গে মেলে যিনি শিশুজন্মের ষষ্ঠ দিনে জাতকের ভাগ্য বা ললাট-লিখন দিয়ে যান; তাই এঁর অপর নাম বিধিলিপি।
মৎস্যপুরাণে এক জায়গায় কাল ও নিয়তিকে একীভূত করে দেখানো হয়েছে, ‘সব দুর্যোগ ও আপতিক বিপদকে নিয়ন্ত্রণ করেন কাল; কাল প্রতিকূল ও ক্রুদ্ধ হলে কেমন করে এ সব এড়ানো যাবে?’(বায়ুপুরাণ ২১০:৫-৭) কিংবা ‘মানুষের মৃত্যুর পরে কী ঘটে তা জানা সম্পূর্ণ অসম্ভব, ঋষিরা পর্যন্ত তা জানেন না, মর্ত্যমানুষের তো কথাই নেই।’ (বায়ুপুরাণ ৫৫:৬৩) নিয়তির দুয়েতা এখানে তার অন্ধকারতম ও গম্ভীরতম চেহারায় প্রকাশিত: মানুষের মরণোত্তর অবস্থার দুয়েত্বের; সঙ্গে মিলেছে মানুষের মরণোত্তর সত্তার বোধ এবং তার সঙ্গে সঙ্গে কালের ও অদৃষ্টের অঙ্গাঙ্গি সম্বন্ধ। তাই কাল নিয়তির প্রতিরূপ, প্রতিশব্দ। প্রথম উদ্ধৃতিতে দেখি বিজ্ঞতম মানুষেরও এই বিশেষ ক্ষেত্রে, অর্থাৎ মরণোত্তর অবস্থার সম্বন্ধে সম্পূর্ণ জ্ঞানের অভাব; এর থেকেই আসে প্রতিকূল দৈবের সামনে মানুষের সম্পূর্ণ অসহায়তা।
গ্রিসের ‘আট্রপস’, ইরানের ‘জুর্বান’; এর সঙ্গে তত্ত্বগত ভাবে মিলে যায় ভারতের কাল, অন্তক, কৃতান্ত (প্রত্যেকটিরই অর্থ সময় ও মৃত্যু)। মনুষ্যজীবনের পরিমাপের জন্য কালের হাতে একটি প্রমাণসূত্র (মাপবার সুতো) আছে, তা হল মৃত্যু। মৃত্যু তাই কালের সঙ্গে ওতপ্রোত ভাবে সংযুক্ত একটি তত্ত্ব, যা নিয়তির বোধক। অর্বাচীন একটি পুরাণে মৃত্যু ও কালকে একাত্ম করে দেখানো হয়েছে নানা তালিকায় বহু নামে গেঁথে। (মৎস্যপুরাণ ১০২:২২; ১০৭:২৭; ১৩৫:৭৬; ১৩৬:৫ দ্রষ্টব্য মার্কণ্ডেয় পুরাণ ৮:৮০)
গ্রিসে এরিনিয়েস সম্বন্ধে প্রথম উল্লেখ খ্রিস্টপূর্ব পঞ্চদশ শতকের: ক্রিটের ক্লসস শহরের (লীনিয়ার বি বর্ণমালার) শিলালেখে। এই দেবীরা নিয়তির প্রতিহিংসার রূপ। তার পর আসেন প্রাক-ধ্রুপদী গ্রিসের হেসিয়ড। নিয়তিকে ইনি ‘ময়রা’ বলে এক জায়গায় উল্লেখ করেছেন, অন্যত্র আবার ক্লোথো, লাখেসিস ও আট্রপিস এর সঙ্গে সমীকরণ করেছেন। পশম পাকানো এবং বোনা সভ্যতার প্রাথমিক স্তরের দুটি কর্ম। সম্ভবত নারীরাই এ দুটির উদ্ভাবন ও চর্চা করেন; সেই জন্যেই নিয়তির সঙ্গে এই তিন দেবভগিনীর সমীকরণ, এঁরা বুনছেন, মাপছেন ও অবশেষে ছেঁটে ফেলছেন। যেন রূপকে বলা হচ্ছে জীবনযাত্রা, তার পরিমাপ ও শেষে অবচ্ছেদ— সবটাই নিষ্কারণ, এ তিন বোনের খেয়ালখুশির ওপরে নির্ভরশীল।
সংহিতা সাহিত্যের পরবর্তী ব্রাহ্মণ সাহিত্যে দেখি: দুটি বোন এই কাপড়টা বুনছেন, যা অসীম, ছ’টি রশ্মিতে উদ্ভাসিত। একজন সুতো ছুঁড়ে দিচ্ছেন, অন্যজন সেটা লুফে নিচ্ছেন। এঁদের কেউই বোনেন না, কেউই (বোনা) শেষ করেন না। (তৈত্তিরীয় ব্রাহ্মণ ২:১:৪:৬০) গ্রিক ‘ময়রা’-তে একে শুধু পশম পাকানোর কাজের সঙ্গে সম্পৃক্ত করা হয়, তাই হোমার একে ‘ক্লোথোস’ নাম দিয়েছেন। (ওডিসসেউস ৮:১৯৭) গ্রিসে অন্য ক’জন দেবতাও ভাগ্যের প্রতীক। ‘ডিকে’ ন্যায়ের প্রতিভু, ‘থেমিস’ সুবিচারের প্রতীক, ‘হুমারমেনে’ নেহাৎই ভাগ্য, যেমন ‘আদ্রাস্টাইয়া’ ও ‘তুখে’; যে ‘তুঙানো’ ধাতু থেকে তুখে নিষ্পন্ন, তার অর্থ ‘দৈবাৎ ঘটে যাওয়া’। এঁরা সবাই নিয়তির ভিন্ন ভিন্ন রূপ।
ডেমোক্রিটাস জীবন ও সৃষ্টির ব্যাখ্যা করেছেন পরমানুবাদ দিয়ে, কিন্তু ‘এউদাএমোনিয়া’ বা ‘হেডোনে’-কে ও এই কাঠামোর মধ্যে স্বীকার করেছেন। পরবর্তী কালে ডিওগেনেস লায়ের্তেয়ুস ঈশ্বরকে ‘নুস’ বা যুক্তির সঙ্গে সমীকৃত করেছেন। নিয়তি হল হুমারমেনে ও দেবতা জেয়ুস। ক্লেয়াসে বলেন যদিও ঈশ্বর-নিরূপিত সবই ভাগ্য, তবু এ প্রতিপাদ্য উল্টোলে সতি থাকে না, অর্থাৎ যা কিছু ভাগ্য, তাই ঈশ্বর-নিরূপিত নয়।
হয়তো ভারতীয় নিয়তির যথার্থ প্রতিরূপ হল গ্রিক ‘নেমেসিস’, যার সম্বন্ধে কিছুই পূর্বাভাস পাওয়া যায় না, কিন্তু প্রতিহিংসা যার মুখ্য চরিত্র। এ সম্পর্কে দেখতে পাই, ‘যে-নেমেসিসের ওপরে জেউস রূঢ় ভাবে বলাৎকার করেন তার কাহিনি বিবৃত আছে। এই দোষীটির নামেই নিহিত আছে যে, ইনি অত্যাচারের ক্রুদ্ধ প্রতিশোধ নেন।’ (জেসি: হিস্ট্রি অব রিলিজিয়ন্‌স, ১৯৬৪, তৃতীয় খণ্ড, ২য় সংখ্যা, পৃ. ২৬৮) জেউসের এই বলাৎকার যেন নিয়তিকে দেবরাজের বশীভূত করার চেষ্টা। ফলটা কিন্তু বিপরীত হল, নেমেসিস জেউসের ওপর প্রতিহিংসাপরায়ণ হল।
অ্যারিস্টটলের কাছে ‘তুখে’ মনোনিষ্ঠ। তাই তিনি দুটি ভাগ করেছেন, দুস্তুখিয়া ও সুস্তুখিয়া, দুর্ভাগ্য ও সৌভাগ্য। প্লেটো তুখেকে বলেছেন, ‘দেবী তুখে’; কিন্তু ভাগ্যের অধিকাংশ প্রতিশব্দই বোধের জগতে ব্যক্তি-রূপায়িত, সাহিত্যে এঁদের ভূমিকা দেবতাদের প্রতিনিধি হিসেবে। ‘আনাঙ্কে’ যদিও পুরোপুরি দেবী নন, ‘আইসাও নন, তবুও ‘আতে’, ‘থেমিস’ এবং ‘পথস’ এর সঙ্গে এঁরা যেমন মানুষের সৌভাগ্যে পরশ্রীকাতর ও ঈর্ষান্বিত, তেমনই এঁরা মানুষের সৌভাগ্য সহ্য করতে পারেন না, তাই মানুষের জীবনে দুর্ভাগ্য নিয়ে আসেন, যতক্ষণ না মানুষকে মানুষী হ্রস্বতায় ছেঁটে দেওয়া হচ্ছে। ‘আতে’ ও আলাস্তর’ হল খুন-হওয়া মানুষের প্রতিশোধের উদ্দেশ্যে উত্থিত আর্তরবের প্রতীক।
লক্ষণীয়, গ্রিসের মতোই প্রাচীর সুমের, আক্কাদ, আসীরিয়া ও ব্যাবিলনিয়াতেও কোনও একটি মাত্র দেবতা নেই যিনি নিয়তির সব কটি দিকেরই সংহত প্রতীক। এ সব জায়গায় বহু দেবদেবী একত্রে নিয়তির ভূমিকায় অবতীর্ণ। কারণটা হয়তো নিহিত আছে স্থানে ও কালে। যুগে যুগে যে সব ছোট বড় রাজ্যের উদ্ভব, সমৃদ্ধি ও বিলয় ঘটত, সেগুলিতে দেবমণ্ডলীরও যুগপৎ উত্থান, সমৃদ্ধি ও হ্রাস ঘটত। গত যুগের দেবরাজকে পরবর্তী যুগের দেবরাজের আধিপত্য স্বীকার করতে হত। দেবতাদের প্রতি মানুষের আধিপত্যও যুগে যুগে পরিবর্তিত হত। বৈদিক যুগে নিয়তির সম্পূর্ণ প্রতিরূপ কোনও একটি দেবতাতে পাওয়া যায় না; রুদ্রশিব, কাল ও যম এই তিনজন মিলেই দৈবের কাছাকাছি আসে। কিন্তু পরবর্তী যুগের সাহিত্যে নিয়তির নানা বিমূর্ত কল্পনা বহু নামে দেখা দেয়। এই সব বিমূর্ত দেবকল্পনাই ভাবজগতে প্রাধান্য লাভ করে, যদিও প্রাচীন দেবতারা তখনও আছেন। কোনও একটি দেবতাতে নিয়তির সমস্ত ভূমিকা ও অনুষঙ্গ আরোপ করা যায় না। এই নিয়তিও কালে কালে নবতর অনুষঙ্গ সংগ্রহ করে চলেছিল। সংহিতা সাহিত্যে নিয়তি সম্পূর্ণ অনুপস্থিত, হয়তো অথর্ববেদের ‘রোহিত-কাল’-এ এর কিছু পূর্বাভাস মেলে। নিয়তির প্রথম দেখা পাই কিছু বৌদ্ধ সাহিত্যে ও মহাকাব্য দুটিতে; পুরাণে নানা নামে নিয়তির বিকাশ ঘটেছে।
লাতিন ‘ফাতুম’-এর আক্ষরিক অর্থ হল কোনও উচ্চারিত উক্তি— ভবিষ্যদ্বক্তার কিছু অনুষঙ্গ এর সঙ্গে সম্পৃক্ত। লাতিনে ‘ফরতুনা’ মানে দৈব, যদিও ক্রমে ক্রমে এর অর্থ ‘ফাতুম’ থেকে সরে যায়, তখন ‘ফাতুম’দুর্ভাগ্যের ও ‘ফরতুনা’ সৌভাগ্যের প্রতীক হয়ে ওঠে। প্রাচীন জার্মানিক সাহিত্যে ‘হালকীরিস’ (সংখ্যায় ন’টি) প্রধান দেবতা ‘ওডিন’-এর আজ্ঞাচারিণী। এদের সঙ্গে নর্স দেবকল্পনায় ‘উদ্র’ (উর্দু)-এরও খানিকটা ভাবগত সাদৃশ্য আছে।
ইরানে মাজদীয় ধর্মে নিয়তির ভূমিকা সর্বেচ্চ। ‘সারা পৃথিবীর ক্রিয়াকলাপ নিয়ন্ত্রিত করে নিয়তি… কাল ও নিয়তির সিদ্ধান্ত (যা) নিজেই ‘জুৰ্বান’, সর্বাভিভু, দীর্ঘকালের রাজত্ব (তাঁর)।’ (উইনস্টন: হিস্ট্রি অব রিলিজ্যন্স’, ১৯৬৬, দ্বিতীয় খণ্ড, পৃ. ১৯৮) মানিকীজম— যা মাজদাবাদের অনেক কিছুই উত্তরাধিকারসূত্রে পেয়েছে— তা-ও মানুষের জীবনের সুখদুঃ খের জন্যে ভাগ্যকেই একমাত্র নিয়ন্তা বলে স্বীকার করেছে। প্রাচীনযুগের শেষ ভাগে গ্লস্টিসেজম-এর পরিত্রাণতত্ত্বের সঙ্গে ঈশ্বরের ওপারে এক নিয়তির সঙ্গে সাদৃশ্য আছে। (এনসাইক্লোপিডিয়া অব রিলিজ্যন: ফেট) যদিও কোনও কোনও ধর্ম ও দেবকল্পনার নিয়তি ও দেবতার মধ্যে সহযোগিতা বা সংঘাত ঘটে, তবুও সাধারণ ভাবে এ কথা স্বীকৃত যে নিয়তি দেবতানিরপেক্ষ ও দেবতার ঊর্ধ্বে এক স্বয়ম্ভর শক্তি। বোধহয় এর পিছনে এমনই কোনও ধারণা সক্রিয় ছিল যে নিয়তিকে যদি দেবতার মতো সাধ্যসাধনা করে অনুকূল করা যেত— যেমন দেবতাদের ক্ষেত্রে সম্ভব— তা হলে নিয়তি আর নিয়তি থাকত না। এই ক্ষেত্রে আমরা দেবতা ও নিয়তির মধ্যে এক আপাত বিরোধ দেখি, কারণ দেবতারা আর নিয়তি তত্ত্বগত ভবে এক সঙ্গে বিদ্যমান থাকতেই পারে না; একটি অপরটির সত্তাকে লঙ্ঘন ও খণ্ডন করে। কিন্তু জীবন সম্বন্ধে মানুষের প্রতিক্রিয়া ও বোধ সর্বত্রই এমন জটিল ও বিরোধী বস্তুর সমাহারে নির্মিত যে, পরস্পরবিরোধী তত্ত্বগুলি ভাবজগতে সহাবস্থান করে।
হেলেনিস্টিক গ্রিসে (যখন গ্রিক সাম্রাজ্য প্রাচ্যেও বিস্তৃত) যে অর্ফিক মতবাদের উদয় হয় তাতে নিয়তিই সেই অমোঘ বিধান যা মানুষের জন্ম, মৃত্যু, পুনর্জন্ম নিয়ন্ত্রণ করে। কিন্তু খ্রিস্টপূর্ব পঞ্চম ও চতুর্থ শতকে দেবী হিসাবে ‘তুখে’ ক্রমশই শক্তিমতী হয়ে উঠছিলেন। স্বয়ং প্লিনি-ও স্বীকার করেন যে, ‘আমরা বহুলাংশে নিয়তির কর্তৃত্বাধীন এবং নিয়তি ভগবানের স্থান নিয়েছে।’ (ন্যাচারাল হিস্ট্রি ২:২২) ভাগ্য মানেই সম্ভাব্যতা, নিষ্কারণতা, বিপদ, সুযোগ, বিশৃঙ্খলতা, আপতিকতা, সৌভাগ্য, দৈব এবং স্বয়ংক্রিয়তা; অর্থাৎ তুখে। ওই সব শব্দগুলির মধ্যে ভাবগত পার্থক্যের সীমারেখা অতি সূক্ষ্ম, কিন্তু এগুলির প্রত্যেকটি ধরে নেয় যে, সাধারণ ভাবে মহাবিশ্ব কোনও এক নিয়মে কাজ করে। এ নিয়ম প্রাকৃতিক, নৈতিক অথবা ধর্মীয় হতে পারে, কিন্তু দৈব মানে তেমন কোনও নিয়মের একান্ত অভাব।
নিয়তি কী? এর কোনও নির্দিষ্ট সংজ্ঞা নেই, কিন্তু সারা পৃথিবীতে যুগ যুগ ধরে একটা পরিসরে নিয়তি সম্বন্ধে মতানৈক্য রয়েছে। মানুষ যখন সুখী, জীবন যখন সহজ ও আনন্দের, অথবা সহসা যখন কোনও অপ্রত্যাশিত সৌভাগ্যের উদয় হয়, তখন মানুষ নিয়তির কথা বলে না, বলে সৌভাগ্যের কথা। অতএব নিয়তির সঙ্গে এর সম্পর্ক বিপরীত অভিজ্ঞতার, অর্থাৎ দুঃখের। যে দুঃখ দীর্ঘ বিলম্বিত, অথবা/এবং তীব্র, আর মূলত, সহজ দৃষ্টিতে, উপলব্ধিকারীর কোনও কর্মের সঙ্গে যার সম্পর্ক নেই। উল্টো এক ভাবে এই বোধ দৃঢ়তর হয়, যখন মানুষ দেখে দুষ্কৃতিকারীরা সুখে আছে, সমৃদ্ধি ভোগ করছে আর ধার্মিক মানুষ নিরতিশয় দুঃখে দিনপাত করছেন। যেহেতু ওই সুখ বা দুঃখের সঙ্গে কর্তার কোনও কার্যকারণ সম্বন্ধে যোগ ছিল না তাই দুর্ভাগ্য আর সৌভাগ্য দুটিকেই মানুষ নিষ্কারণ বলে মনে করে।
জার্মান দার্শনিক ফিখটে নিয়তিবাদের সমর্থনে বলেন যে, যে কোনও যুক্তিহীন কর্মফলই নিয়তি। শেলিং বলেন, নিয়তিবাদ হল সেই তত্ত্ব, যা কর্ম এবং ইতিহাসকে অন্ধ ও পূর্বনিরূপিত হিসেবে দেখে। শোপেনহাওয়ারের কাছে কিন্তু নিয়তিবাদ একটি মৌলিক সত্য। (রিটার: পৃ. ৯১৪) কাজেই এই তিন দার্শনিকের মধ্যে মতৈক্য নেই: ফিখটে যেখানে নিয়তিকে যুক্তিহীন কর্মফল’ বলছেন, শেলিং তাকে একটি ‘তত্ত্ব’ বলছেন এবং শোপেনহাওয়ার তাকে ‘মৌলিক সত্য’ বলছেন। প্রাচ্যের মতো প্রতীচ্যও শুধু যে নিয়তিবাদের সঙ্গে পরিচিত ছিল তাই নয়, একে ‘মৌলিক সত্য’ ও ‘তত্ত্ব’ বলেও ভেবেছে। সবচেয়ে প্রাচীন সভ্যতাগুলি নিয়তিবাদকে খুব গুরুত্ব দিয়েছে; ভারতবর্ষ নিয়তিবাদের ওপর গড়ে তুলেছে বিপুল একটি সাহিত্য, যার প্রকৃতি, গুণ ও অনুষঙ্গ পৃথক, পরিবর্তনশীল ও পরিবর্ধনশীল।
বোধহয় দার্শনিক নিয়তিবাদের প্রথম প্রবক্তা হল আজীবিকবাদ: এখানে নিয়তি অমোঘ এবং শেষ কথা, অর্থাৎ মানুষের জীবনের সব ঘটনা বা ঘটনাপ্রবাহের অন্তিম প্রামাণ্যতা আছে নিয়তিবাদে। এ মতে ‘প্রয়াস, শ্রম, শক্তি, তেজ বা মানবিক বল বলে কিছু নেই, সব কিছুই অপরিবর্তনীয় ভাবে স্থির।’ (উবাসগদসাও ১:৯৭:১১৫, গোসালের মত সম্বন্ধে বিবৃতি) আবার, ‘প্রাণীর চরিত্রবিকারের কোনও কারণ নেই; বিনা কারণ বা হেতুতেই তারা বিকৃতচরিত্র হয়ে যায়। প্রাণীর চরিত্রের নিষ্কলুষতারও কোনও কারণ নেই, বিনা কারণে বা হেতুতেই তারা নিষ্কলুষ হয়… সংক্ষেপে, মানুষের প্রয়াসের ওপর নির্ভর করে না… মানুষের অবস্থান্তর যা ঘটে তা সবই… নিয়তি-নির্ভর।’ (দীঘনিকায় ১ম খণ্ড, পৃ. ৫৩, পালি টেক্সট, সোসাইটি সংস্করণ। গোসালের মতের উপর বিবৃতি) তাই গোসাল হলেন, প্রথম, একমাত্র ও সত্যিকারের খাঁটি নিয়তিবাদী: যে দুয়ে শক্তি সব কিছুই নিয়ন্ত্রণ করে সেই নিয়তির অমোঘতায় পূর্ণ বিশ্বাসী। হয়তো এই সময়কার কাছাকাছি রচনা শ্বেতাশ্বতর উপনিষদে শুনি, ‘কালঃ স্বভাবো নিয়তির্যদৃচ্ছা’ (১:২) অর্থাৎ কাল, প্রকৃতি ও নিয়তি অমোঘ এবং স্বেচ্ছাচারী পূর্বনিরূপণ। (সুশ্রুত তাঁর চিকিৎসাবিদ্যার গ্রন্থে ১:১১:৩ শরীরস্থান’ পরিচ্ছেদে এই উক্তিটি উদ্ধৃত করেছেন)
নিয়তি মানুষের কল্পনাপ্রসূত; কিন্তু এ কল্পনা জীবনের বহু অভিজ্ঞতা থেকে সরাসরি উঠে এসেছে এবং সে সব অভিজ্ঞতার দ্বারা রূপপরিগ্রহ করেছে, ‘নিয়তির শক্তিকে যদি নির্ব্যক্তিক মনে করা যায়, তা হলে তার সঙ্গে কোনও রকম সম্পর্ক স্থাপন করাই অসম্ভব… ভাগ্যের নিয়ন্তা বলে কোনও ব্যক্তিকে বিশ্বাস করলে ধর্মীয় আচরণ এসে পড়ে… কিন্তু এই দুই বিশ্বাসই একই সঙ্গে একই ব্যক্তিতে থাকে। গ্রিক ও টিউটনিক (ইংরেজ জার্মানদের আদিজাতি) ধর্মে নিয়তি খুব তীব্র হয়ে ওঠে। …মানুষের জীবনের যা ঘটে তার প্রতিক্রিয়াই তার ধর্মবোধের মূলে; সে নিজেকে নির্ভরশীল, শক্তিহীন ও প্রতারিত বোধ করে। (জীবনের) ঘটনাগুলির পশ্চাতে সে একটি উদ্দেশ্য বা তাৎপর্য খোঁজে, হয়তো পায়ও; ফলে (আসে) ভগবান, আর তা না হলে নিয়তি বা দৈব…। প্রায়ই অমোঘতা নয় কিন্তু খামখেয়ালিপনাই নিয়তির চরিত্র নিরূপণ করে। বাস্তবে ঈশ্বর বিশ্বাস ও নিয়তিবাদ পরস্পর সংমিশ্র।’ (রিংগার্ন, ১৯৬৭, পৃ. ৮, ১০ )
শুধু একেশ্বরবাদী সেমিটিক ধর্মেই নয়, বহু দেবদেবী প্রাচীন সুমের, মিশর, মেসোপটেমিয়া, গ্রিস, ইরান এবং পরবর্তী কালে ভারতবর্ষে নিয়তি ও এক বা একাধিক নিয়ন্তা দেবতা সহাবস্থান করতেন। কোনও কোনও ধর্মে এই সব দেবতারা নিয়তির কর্তৃত্বাধীনে কাজ করতেন, কোথাও নিয়তি স্বনামে বা অন্য নামে দেবমণ্ডলীর মধ্যেই থাকতেন, কোথাও মানুষের জীবনের সমস্ত দায়িত্ব ন্যস্ত ছিল দেবতা ও নিয়তি উভয়ের উপরে, যৌথ ভাবে। এ সবের মধ্যে সাধারণ মানদণ্ড হল নিয়তির অপরিবর্তনীয়, অবোধ্য, যথেচ্ছাচারী আচরণ— পৃথিবীর সব দেশে ও সব যুগেই। এ দুটি লক্ষণ নিয়তিকে এক ভয়াবহ শক্তিতে পরিণত করে, যে-শক্তি মানুষের ঊর্ধে এবং দেবতারও ঊর্ধে। সব দেশেই এ বিশ্বাস আছে যে, নিয়তির বিরুদ্ধতা সর্বদাই ব্যর্থ হতে বাধ্য, যদিও সর্বত্রই নিয়তির পাশাপাশি পুরুষকারের প্রকাশও দেখা যায়। এতেই প্রমাণ যে নিয়তি হল বিরুদ্ধ, অপ্রত্যাশিত। যে সব ঘটনার জন্যে মানুষের কোনও প্রস্তুতিই নেই তাদের সামনে মানুষের অসহায়তারই এক প্রকাশ। তাই মানুষ নিয়তিকে যদৃচ্ছা বলেও অভিহিত করে, আবার যখন নিয়তির কাছে নিঃশর্ত আত্মসমর্পণ করতে চায় না তখন তার প্রতিরোধ করারও চেষ্টা করে।
অধিকাংশ ধর্মবিশ্বাসে ইতিমধ্যেই নিয়তিবাদের অস্তিত্বের প্রমাণ পাওয়া যায়। মধ্য ও দক্ষিণ আমেরিকায় ‘মায়া’ সভ্যতার প্রাচীন গ্রন্থ পোপেল হুহ, ফ্লরেন্টাইন কোডেক্স, চিনের লৌকিক ধর্মসাহিত্য— এ সবের মধ্যেও নিয়তিবাদের চিহ্ন আছে। জাপানে আনেসাকির মতে, ‘মাপ্পো’র ধারণা, বৌদ্ধদের মধ্যে প্রচলিত এক নিয়তিবাদের ধারণা, যার ভিত্তি নৈরাশ্যবাদে। (আনেসাকি, ১৯৭৪, পৃ. ১০১-১০২) অতএব মুখ্য ধর্মতন্ত্রেই হোক আর লোকায়ত গৌণ ধর্মতন্ত্রেই হোক, নিয়তি প্রবল ও প্রধান ছিল। এ দুটি তন্ত্রকে সত্যই পৃথক ভাবে চিন্তা করা যায় কিনা তা নিয়েও বিতর্ক আছে, কারণ এ দুটির মধ্যে অবিরল পারস্পরিক আদান প্রদানের সম্পর্ক, যার ফলে একে অপরকে ক্রমাগতই প্রভাবিত করেছে। কিন্তু যদি লিখিত সরকারি ধর্মকে, মৌলিক ভাবে পরম্পরাগত, সংক্রমিত ও অশিক্ষিত-জনমানসে-সঞ্চরমান গৌণধর্মতন্ত্র থেকে পৃথক করাও যায়, তবু দেখা যাবে উভয়ের মধ্যেই নিয়তিবাদ বর্তমান
বেদের সংহিতা চতুষ্টয় নিয়তি সম্বন্ধে সম্পূর্ণ নীরব, ব্রাহ্মণ সাহিত্যের অধিকাংশও তাই। সংহিতার প্রার্থনাগুলির পশ্চাতে এক মানবহিতৈষী দেবমণ্ডলীর অস্তিত্ব দেখা যায়; দেবতাদের যথোপযুক্ত স্তুতি ও নৈবেদ্য দিয়ে অনুকূল করা যায়, যাতে তাঁরা উপাসকদের আশীর্বাদ করে অভিলাষ পূরণ করেন, বিপদে সাহায্য করেন, যুদ্ধ, ব্যাধি ও প্রাকৃতিক দুর্যোগের মতো সংকট থেকে উদ্ধার করেন। তাঁদের সম্মত করানো যেত মানুষকে বীর্য, শস্য ও পশুপালের প্রজনিকা শক্তি দান করতে, প্রভূত পরিমাণ ধন দান করতে (যার অনেকটাই প্রাগার্যদের সম্পত্তি লুঠ করে পাওয়া), দীর্ঘজীবন এবং ঋগ্বেদের শেষ মণ্ডলে, মরণোত্তর সুখের আভাস দিতে। জীবন ছিল সুখী ও কাম্য। যুক্তিনির্ভর এক বিধান, ঋত মহাবিশ্বকে নিযন্ত্রণ করছে; কাজেই সাধারণ মানুষের মনোভাব ছিল বিশ্বাস আর হার-না-মানা এক আশাবাদ। এমন একটা জীবনবোধে নিয়তির প্রাধান্যের কোনও অবকাশ ছিল না।
অন্যান্য প্রাচীন সভ্যতায়, বিশেষত সুমের, আক্কাদ, আসীরিয়া, ব্যাবিলন, চিন, ইরান, গ্রিক ও মেক্সিকোতে— যখন ভারতে ঋগ্বেদ সংহিতা সংকলিত হচ্ছে, তখনও— এ সব জায়গায় নিয়তিবাদের অনেক পরিচয় মেলে। ওই সব সভ্যতায় প্রাথমিক নগরায়ণের প্রমাণ মেলে, ওই সময়ে জীবনের মূল্যমান সম্বন্ধে মানুষের বোধ পাল্টে যায়, জীবন সম্বন্ধে সংবেদন ভিন্ন রূপ পরিগ্রহ করে। পশুচারী, যাযাবর আর্যরা তাদের এক ভিন্নতর জীবনবোধ নিয়ে ভারতে প্রবেশ করে। যে উজ্জ্বল আশাবাদ শতবর্ষের পরমায়ু কামনা করে যাতে ‘উদয়সূর্যকে প্রতিদিন, দীর্ঘকাল দেখতে পাওয়া যায়’, সে আশাবাদ থেকে পরবর্তী কালের আতঙ্কিত নৈরাশ্যবাদ অনেক দূরে। এই নৈরাশ্যবাদে সংলগ্ন হয়ে আছে সেই ভয়ংকর অনাশঙ্কিত সন্ত্রাস, যা আতঙ্ক উদ্রিক্ত করে। সিন্ধু সভ্যতার মানুষ সম্ভবত নিয়তিতে বিশ্বাসী ছিল— যেমন প্রাথমিক নগরায়ণে সর্বত্রই ছিল, যদিও ভারতবর্ষে তার কোনও দলিল আমাদের কাছে নেই। ‘অনুমান করা যায় যে প্রাগার্য গঙ্গা উপত্যকাবাসীরা হয়তো আদিম ধরনের কোনও জন্মান্তরবাদে বিশ্বাসী ছিল।’ (ম্যাকমিলান এনসাইক্লোপিডিয়া অব রিলিজিয়ন, ষষ্ঠ খণ্ড, পৃ. ১২৮) এ বিশ্বাস সম্ভবত গাঙ্গেয় উপত্যকার চেয়েও অনেক ব্যাপকতর অঞ্চলে ছিল এবং পূর্বে সিন্ধু উপত্যকাতেও থেকে থাকতে পারে। যদিও যখন আর্যদের ব্রাহ্মণসাহিত্যের শেষ পর্যায়ে দেখি তখন তারা উত্তর গাঙ্গেয় উপত্যকার অধিবাসীই ছিল এবং এ বিশ্বাস প্রাচীনতর সিন্ধু সভ্যতা থেকেও পেয়ে থাকতে পারে এবং ধীরে ধীরে আত্মস্থ করে থাকতে পারে।
এ সম্বন্ধে একটা অস্পষ্ট প্রমাণ হয়তো আছে; আর্য আগমনের অর্ধসহস্রাব্দের মধ্যেই ব্রাহ্মণসাহিত্যের শেষাংশ ও উপনিষদে জন্মান্তরবাদের মধ্যে এর সূচনা দেখা গেল। কিন্তু মনে রাখতে হবে, এই সময়েই আর্যাবর্তে দ্বিতীয় নগরায়ণ ঘটেছে, যার একটা অবশ্যম্ভাবী ফল হল নিয়তিবাদ, যেমন মিশর, চিন, মধ্যপ্রাচ্য, গ্রিস, মেক্সিকোর প্রথম নগরায়ণে ঘটেছিল। ব্রোঞ্জ যুগের নাগরিক সংস্কৃতির প্রভাব ছাড়াই স্বতন্ত্র ভাবে এর বিকাশ ঘটে এমন তর্ক করা যায়, কিন্তু ব্যবহারিক জীবনে আর্যরা প্রাগার্য নাগরিক সভ্যতার দানগুলি ধীরে ধীরে গ্রহণ করছিল: বাণিজ্য, পাকা ইঁটের বাড়ি, কৃষি, প্রাথমিক ব্যবসা, ধীরে ধীরে কিন্তু অনিবার্য ভাবে গোষ্ঠীর ও গোষ্ঠীগত মূল্যবোধের বিনাশ এবং পরোপজীবী একটি শ্রেণির উদ্ভব, যারা চাষ, কুটিরশিল্প, চারুশিল্প, বাণিজ্য ও ব্যবসার কর্ণধার হয়ে উঠল। জীবনযাত্রার জন্য এদের আশপাশের প্রাথমিক উৎপাদকের ওপরে নির্ভর করতে হত। চাষের হোক বা শিল্পেরই হোক— জমি দুটি স্পষ্ট বর্গের মধ্যে বিভক্ত হয়ে গেল: (১) প্রাথমিক উৎপাদক এবং (২) ভোগী-ক্রেতা-বিক্রেতা ও উৎপন্ন কৃষিজাত ও শিল্পজাত বস্তুর বণিক। এইখানেই সূত্রপাত হল শ্রেণি-বিভাজনের, যা পশুচারী যাযাবর আগন্তুকদের কাছে সম্পূর্ণ অচেনা ছিল। ক্রমবর্ধমান ও বিস্তীর্যমাণ নগরগুলিতে রচিত বেদের উত্তরভাগের সাহিত্যে সে বিভাজনের স্পষ্ট নিশানা দেখা যায়।
লোহার আবির্ভাব এবং মৌর্যযুগের মধ্যে লোহার-ফলাযুক্ত লাঙলের ব্যবহার, নগরকেন্দ্রিক ষোড়শ মহাজনপদ, বৌদ্ধযুগের অব্যবহিত পূর্বে যার উৎপত্তি— এ সব প্রতিষ্ঠিত তথ্য। আর্য জীবনবোধ তীব্র ভাবে পরিবর্তিত হচ্ছিল। গোষ্ঠী ও কৌম ভেঙে ‘কুল’ (বৃহৎ একান্নবর্তী পরিবার) আসাতে পারিবারিক বোধ এবং নীতিও পাল্টাচ্ছিল। চাষের ও পশুচারণের জমি ‘কুল’ এবং ‘গ্রামে’র অধিকারীর জন্যে পৃথক নির্দিষ্ট অংশ ছিল। অর্থাৎ কৃষি ও পশুপালনে ‘কুল’ যখন সম্পত্তি ভোগ করতে শুরু করল তখন ব্যক্তিগত, অন্তত ‘কুল’-গত মালিকানা দেখা দিল। আর্যরা প্রাগার্য জমি দখল করে পশুপালন ও কৃষিভূমির প্রসার ঘটাল, সুতরাং ধনে উদ্বৃত্ত দেখা দিল; এবং শ্রেণিগুলির মধ্যে অন্তর্বিরোধ ক্রমে তীক্ষ্ণতর হয়ে উঠতে লাগল। প্রাগার্য-আর্য সম্মিলিত এক জীবনবোধের উদয় হল, যা উভয়পক্ষই গ্রহণ করল। এর একটা লক্ষণ দেখা দিল— নিয়তিবাদ। সংহিতাসাহিত্যে জন্মান্তর, কর্মবাদ নেই, ব্রাহ্মণসাহিত্যের শেষাংশ উপনিষদে আছে, এবং এখান থেকেই শুরু হল নিয়তিবাদের সুদূরপ্রসারী বিকাশ। লুইস মামফোর্ড বলেন, ‘সভ্যতার সবচেয়ে দামি যৌথ আবিষ্কার, নগর, ভাষা আবিষ্কারের ঠিক পরেই। এ দুটিই সভ্যতা সঞ্চরণের মাধ্যম, এবং নগর প্রথম থেকেই বিষ্ফোরক এক আভ্যন্তরীণ শক্তির ধারক।’ (১৯৬১, পৃ. ৫৩); এতে তিনি বিষ্ফোরণের একটি অতিপ্রসারিত ধারণা দেন। একটি বিষ্ফোরণী লক্ষণ হল সমাজের মধ্যে শ্রেণিবিভাজন, তার দ্বারা সৃষ্ট হল একটি অবসরভোগী শ্রেণি, যার হাতে দায়িত্ব ছিল সমাজের আধ্যাত্মিক অভিভাবকতার। গ্রামেও পুরোহিতশ্রেণি ছিল কিন্তু নগরের পুরোহিত গুণগত ভাবে কিছু পৃথক ছিল, রাজা ও বিত্তমান শ্রেণির সঙ্গে এঁদের সম্বন্ধ নিকটতর; এঁরা গোষ্ঠীর হয়ে যজ্ঞ সম্পাদন করতেন, প্রচুর আড়ম্বরের সঙ্গে, সাধারণ মানুষের ঐতিহ্য ও পারত্রিক জীবন নিয়ন্ত্রণ করতেন, এবং এই উভয়ের জন্যেই এঁদের বিধিনির্দেশ দ্রুত বর্ধিত হতে লাগল। এই পুরোহিতদের একটি দান হল— যে নিগূঢ় শক্তি মানুষের জীবন পরিচালনা করে তাকে একটি রূপ দেওয়া। এঁরা তার নাম দিলেন, ‘নিয়তি’, এবং যে, দুর্ভেদ্য, অদৃশ্য-অগম্য-লোকে মানুষের নিয়তি নির্মিত হয় সেই গূঢ় দিব্য ও ভূগর্ভস্থ লোকের অধিকার এঁদের হাতেই রইল।