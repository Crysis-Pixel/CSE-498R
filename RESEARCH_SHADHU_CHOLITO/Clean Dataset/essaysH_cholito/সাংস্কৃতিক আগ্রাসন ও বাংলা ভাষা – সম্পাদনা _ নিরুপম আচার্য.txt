সেলিনা হোসেন আমাদের স্বাধীন বাংলার লেখক এবং লেখক সমাজের কন্ঠস্বর। লেখকের দায় মেনে নিয়েই নিজেকে তিনি যুক্ত করেছেন গণতান্ত্রিক অসাম্প্রদায়িক সমতাভিত্তিক আধুনিক রাষ্ট্রভাবনা আর বাংলার সঙ্গেই। লেখা সম্পর্কে ‘লেখকের মৌল দায়িত্ব ভালো লেখা। নিজের প্রতি সৎ থেকে নিজের অনুভবকে শক্ত মেরুদন্ড দেয়া লেখকের কর্তব্য।’ তাঁর রচনায় বাংলাদেশের মুক্তিযুদ্ধ গণমানুষের সংগ্রাম হিসেবে চিত্রায়িত হয়েছে। যা মুক্তিযুদ্ধের সামগ্রিক ধারণা দেয়। ১৯৪৭ সালের দেশভাগের পর পাকিস্তানি স্বৈরশাসকরা আমাদের ভাষার ওপর আক্রমণ করেছিল। তারা চেয়েছিল উর্দুই হবে পাকিস্তানের একমাত্র রাষ্ট্রভাষা। তারা আমাদের ব্যবহৃত বাংলা ভাষাকে টুঁটি চেপে হত্যা করতে চেয়েছিল। ‘নীল ময়ূরের যৌবন’ উপন্যাসে মন্ত্রী দেবল ভদ্র যেন পাকিস্তানি স্বৈরশাসকেরই প্রতিনিধিত্ব করে। বস্তুত ভাষা আন্দোলনকে কেন্দ্র করেই স্বাধীনতার স্বপ্ন বিস্তার লাভ করে। বাহান্নর ভাষা আন্দোলনই আমাদের স্বাধীনতা সংগ্রামের প্রথম সোপান। কথাসাহিত্যিক সেলিনা হোসেন ‘নীল ময়ূরের যৌবনে’ সেই বিষয়টিই রূপকের মাধ্যমে তুলে ধরেছেন।
ভাষা আন্দোলনকে রূপকের মোড়কে ঢেকে পৃথিবীর সব ভাষাভাষি মানুষের অস্তিত্বের প্রতিনিধিত্ব করেছেন তিনি উপন্যাসের মাধ্যমে। ভাষা সংগ্রাম তাঁর উপন্যাসের মূল প্রতিপাদ্য বিষয়। রাজা এবং তার পরিষদ্বর্গের সাথে সমাজের সাধারণ মানুষের মুখের ভাষার পার্থক্য এবং এই জনগোষ্ঠীর ভাষাকে কোথাও স্থান দিতে অপারগ রাজসম্প্রদায়। রাজরোষানল থেকে সাধারণ মানুষের মুখের সহজ স্বচ্ছন্দ ভাষাকে টিকিয়ে রাখার নিরন্তর সংগ্রামের রূপরেখা এই উপন্যাস। এই সংগ্রাম যেমন চর্যাপদের সময়কালে ছিল তেমনি এখনো আছে। তার উদাহরণ হলো আমাদের দেশের ক্ষুদ্র নৃগোষ্ঠীর ভাষার মানুষের অবহেলিত এবং অধিকাংশমান দশা। হাজার বছরের সংগ্রামী মানুষের সংগ্রামের শিল্পীত রূপ এ উপন্যাস।
আলোচ্য উপন্যাসে আমরা দুই শ্রেণীর জীবনধারা লক্ষ্য করি। একদিকে রাজার দরবার। যেখানে সমাজের উচ্চশ্রেণীর আনাগোনা। যারা তৎপর থাকে তাদের অধীনস্থ নিম্ন বংশজাত প্রজাদের শাসন ও শোষণে। ক্ষমতার অপব্যবহার যথেচ্ছ আইন তৈরি ও আইন প্রয়োগ তাদের নেশা। সাধারণ লোকের দৈনন্দিন জীবনে মুখের ভাষাকে স্বীকৃতি দিতে তারা নারাজ। সংস্কৃত ভাষাকেই তাদের যতো সমাদর। তারা মানতে পারে না নিম্নবর্গের কেউ বাংলায় গীত রচনা করুক। তাদের বিপরীত প্রান্তে অবস্থান করছে তারা যাদেরকে সেই তথাকথিত উচ্চশ্রেণীর দল ‘ছোটোলোক’ বলে আখ্যা দিয়েছে। কাহ্নপা, ডোম্বি, দেশাখ চরিত্রগুলি যার প্রতিনিধিত্ব করছে। সামাজিক ও আর্থিকভাবে তাদের অবস্থান দুর্বল। কখনো হয়তো খেতে পায়, কখনো হয়তো পায় না। কিন্তু একে অন্যের দুঃখ সুখে তারা অপরাপর। তাদের মুখে ভাষা বাংলা। এই ভাষাতেই গীত রচনা করে কাহ্নপা, ভুসুকুপা, কুক্কুরীপা’রা। যার জন্য রাজদরবারে অপমানিত হতে হয় কানুকে। তখন তার পাশে থেকে তাকে সাহস দিয়ে যায় বইয়ের আরেক প্রধান চরিত্র ডোম্বি। পাশাপাশি গাঁয়ের লোকেদের কাছেও সমাদৃত হয় কানুর গীত। কিন্তু রাজ আজ্ঞা না মানার অপরাধে, ডোম্বির প্রতিবাদী আচরণের ফলে তাদের দিতে হয় এর চরম মূল্য। আলোচ্য ‘নীল ময়ূরের যৌবন’ উপন্যাসে এই মূল প্রতিপাদ্য বিষয়বস্তুর মধ্যে ভাষা আন্দোলন এক ভিন্নমাত্রা বহন করেছে।
আলোচ্য উপন্যাসে অসাধারণ মেধাবী কবি কাহ্নপাদ বুদ্ধমিত্র রাজার দয়ায় রাজদরবারে পাখা টানার কাজ পায়। কিন্তু এই কাজের থেকে প্রথমেই তাঁর পরিচয় একজন কবি হিসাবে। কবিতাই তার প্রাণ। কাহ্নপাদ এই রাজদরবারে প্রতিদিন পাখা টানার সুবাদে এখানে প্রতিনিয়ত দেখতে পায় তার নিজের ভাষার প্রতি অবজ্ঞা-অবহেলা এবং অপ্রচলিত ভাষা সংস্কৃতের কদর। আসলে রাজসভার ব্রাহ্মণমন্ত্রী দেবল ভদ্র ও অন্যান্য ব্রাহ্মণ পন্ডিতেরা চায় সবসময় তাকে কোণঠাসা করে রাখতে। এ ব্যাপারে জানলেও তাঁর মুখটি খুলবার জো নেই, তবে তাঁর কবিত্ব সত্তা সর্বদাই তাকে জাগ্রত করে এর বিরুদ্ধে গর্জে ওঠার জন্য। তাই ভেতরে প্রকাশের আকাঙ্খা যখন তীব্র হয় তখন ওই রাজসভা তছনছ করে ফেলতে ইচ্ছে করে কাহ্নপাদের। ও প্রবলভাবে অনুভব করে যে ব্রাহ্মণ পন্ডিতদের রাশভারি সংস্কৃত ভাষার পাশাপাশি ওর লৌকিক ভাষাকে বাঁচিয়ে রাখতে হবে, যে ভাষাতে কথা বলে ওর মত শত শত জন। তাই ওকে নিয়ে যে যত হাসাহাসি এবং বিদ্রূপ করুক না কেন তাতে সে কান করে না। কিন্তু ভাষার প্রতি অমর্যাদা মানেই তাঁর কবিত্বের প্রতি আঘাত হানা। সে আঘাত সে সহ্য করতে পারে না। যেহেতু লৌকিক ভাষা কাহ্নপাদের বুকের ভাষা, সংস্কৃত ভাষার সঙ্গে যার কোন সম্পর্ক নেই, নেই কোন নাড়ির টান। সেইজন্য তার মাথাব্যাথাও নেই ভাষা সংস্কৃতির প্রতি। তাই রাজসভায় যখনি গীতের আসর বসেছে তখনি নিজের ভাষাকে প্রতিষ্ঠা দেওয়ার লক্ষ্যে ব্রাহ্মণমন্ত্রী দেবল ভদ্রের কাছে অনুনয় বিনয় করেছে। তবুও মন্ত্রীর মন কল্পিত হয়নি। বরং তাকে ব্যঙ্গ করে ছুঁচোর কেত্তন বলে ভাগিয়ে দিয়েছে। এবং ভয় দেখিয়ে বলেছে—
“লৌকিক ভাষা অগ্রাহ্য, অকথ্য। নম্লেচ্ছিতবৈ, নাপভাবীতবৈ। এটা ম্লেচ্ছ ভাষা, এই ভাষা ব্যবহার করলে অপরাধ হয়। যদি কেউ ব্যবহার করে তবে তাকে প্রায়শ্চিত্ত করতে হবে।”  

অর্থাৎ ভয় দেখিয়ে এরা ভাষাকে দমিয়ে দিতে চায়। কিন্তু এই ভয়ে ভীত হয়নি কাহ্নপাদ। সে ভাষাকে প্রতিষ্ঠা দেওয়ার লক্ষ্যে অবিচল। সুতরাং মন্ত্রীর কাছ থেকে বিরূপ আচরণ পেয়েও সে শেষপর্যন্ত রাজসভায় তাঁর গীত পড়ার দাবি নিয়ে রাজার কাছে উপস্থিত হয়। এবং রাজার অনুমতি আদায় করে নেয়। এই খুশিতে কাহ্নপাদ ডোম্বির কাছে উচ্ছ্বাসে ফেটে পড়ে। সে ডোম্বিকে বলে—
“এতদিনে আমাদের ভাষার মর্যাদা হবে মল্লারী। আমি দেখাবো ওদের ওই বড় বড় তালের মতো শব্দগুলো কেবল ভাষা নয়। আমাদের ভাষা ঝরঝরে প্রাণবন্ত। আমাদের ভাষা সজীব। কী বলো মল্লারী।”  

কাহ্নপাদ এইভাবে মল্লারীর কাছে সংস্কৃত ভাষা অপেক্ষা লৌকিক ভাষার বিশেষত্ব ব্যক্ত করেছে। সেইসঙ্গে মল্লারীকে একথাও বলেছে যে রাজসভায় সংস্কৃতের কদর, সে রাজসভার আমার দরকার নেই। আসলে রাজসভাটা ব্রাহ্মণদের আধিপত্য। তাই সেখানে তারা আমাকে ও আমাদের ভাষাকে সবসময় অবজ্ঞা করে। এজন্য অনেকসময় কাহ্নপাদের ধৈর্য্যের বাঁধ ভেঙে যায়। ফলে এদের ঘাড়ের ওপর পা রেখে আমার ভাষার শক্তি দেখাতে ইচ্ছে করে, ইচ্ছে করে নিজের ভাষাটা ওদের মুকুটের মতো মাথায় পরি। আর আমাদের ভাষায় যে নদীর স্রোত আছে তা তাদেরকে জানিয়ে দি। তবে কাহ্নপাদের এটা মনের ইচ্ছা। তা বাস্তবায়িত করা ততটা সহজ নয়। কেননা যেখানে ব্রাহ্মণমন্ত্রী দেবল ভদ্রের মত স্বৈরাচারী শাসক থাকে সেখানে তো কোনো কথাই নেই। কুক্কুরীপাদ এজন্য বলে— ‘রুখের তেন্তুলি কুম্ভীরে খাঅ’। সরাসরি বলতে পারে না বলে কুক্কুরীপাদ এমন আবরণ দিয়ে বলে। চমৎকার কথা বলে কুক্কুরী—
“ওদের জীবনে গাছের তেঁতুল ওই দেবল ভদ্রের মতো হোঁতকা মুখো কুমিরে খায় বলেই তো এদের এত যন্ত্রনা। সমাজে ঠাঁই নেই, মুখের ভাষার দাম নেই, ঘরে নিত্য অভাব।”  

কাহ্নপাদেরও তাই করা উচিত। পূর্বে একবার কাহ্নপাদ প্রচন্ড ক্রোধে লিখে ফেলেছিল ডোম্বির কথা—
“নগর বাহিরেঁ ডোম্বি তোহোরী কুড়িআ।
ছই ছোই যাইসি ব্রাহ্ম নাড়ি আ।”  

এই পংক্তি লিখে কাহ্নপাদ পরক্ষনে তা কেটে দেয়। কেননা দরবারে বসে এই কথা বললে ওরা ওখানেই তাঁর টুঁটি ছিঁড়ে মেরে ফেলবে। তাঁর মত ছোটো লোকেরা একথা বলতে পারে না। সেজন্য কুক্কুরীপাদের মতো ভাষার আবরণকেই গ্রহণ করে কাহ্নপাদ লিখে—
“তিন ভুঅন মই বাহিঅ হেঁলে/হাঁউ সুতেলি মহাসুহ লীডেঁ।”  

এই পংক্তিতে ভাষার তীব্রতা খুঁজে না পেয়ে কাহ্নপাদ আরো লিখে—
“আলিএঁ কালিএঁ বাট রুন্ধেলা।
তা দেখি কাহ্ন বিমনা ভইলা।
কাহ্ন কাহঁ গই করিব নিবাস।
জো মন গোঅর সো উআস।”  

এই পংক্তিতেও তাঁর মন ভরে না। আসলে ভাষার আবরণ অনেকটা দোষের। অর্থাৎ এই আবরণটা না রাখলে রচনাটা আরো তীব্র করা যেতো এবং বুকের জ্বালা আরো উজাড় করে কথা বলা যেতো কিন্তু রোগটা অন্য জায়গায়। রাজ্যের ব্রাহ্মণমন্ত্রী ও ব্রাহ্মণ পন্ডিতের দল বাঘের মতো বসে থাকে, সুযোগ পেলেই হালুম করে ঝাঁপিয়ে পড়া কেবল। এমনিতেই ওরা কেউ ওর ওপর খুশি নয়। ওর উপর জোর করে ভাষার দাবি জানাতে গেলে তো রক্ষে নেই। যদিও শেষ পর্যন্ত কাহ্নপাদ রাজার অনুমতি নিয়ে রাজসভায় ভাষার দাবি জানাতে উপস্থিত হলে ব্রাহ্মণমন্ত্রী দেবল ভদ্রের জন্য সে গীত পড়ে উঠতে পারেনি—
“দেবল ভদ্রের মেজাজ অসহিষ্ণু হয়ে গেছে, উৎসবের পরবর্তী অংশের জন্যই সে এখন উন্মুখ। রাগ এসে পড়ে কাহ্নপাদের ওপর। রুক্ষ মেজাজে খেঁকিয়ে ওঠে, এত রাত পর্যন্ত বসে আছিস কেন?
গীত পড়বো।
গীত?
দেবল ভদ্রের চোখ কপালে ওঠে, ভীষণ বিস্ময়।
কার লেখা গীত?
আমার।
তোর! তুই কি গীত লিখিস? তুই সংস্কৃতের কী জানিস!
সংস্কৃত জানবো কেন? আমার ভাষায় লিখেছি।

ও ছুঁচোর কেত্তন
দেবল ভদ্রের কন্ঠে ব্যঙ্গ।
বেরো এখান থেকে, বেরো বলছি। 

অর্থাৎ দেবল ভদ্র তাকে ঘাড় ধাক্কা দিয়ে বের করে দেয় রাজসভা থেকে। এই অপমান তার নিজের একার নয়। তার সমাজের সমস্ত মানুষের। কেননা তাদের দাবি এই গীতের মধ্যে ছিল যা ভাষার আবরণে লিখিত। কিন্তু দেবল ভদ্রের জন্য সে দাবি আর জানাতে পারলো না। তাই কাহ্নপাদ বলে—
“রাজসভা থেকে যে যন্ত্রনা নিয়ে ফিরেছি তার দায়ভার এই লোকালয়েরও। আমি উপলক্ষমাত্র, কিন্তু বহন করতে হবে সবাইকে। আমার মুখের ভাষার অবমাননা আমাদের সবার।”  

দিনের পর দিন এইভাবে তাদেরকে অপমান এবং ভাষার প্রতি অবমাননা করেই চলেছে স্বৈরাচারী শাসকের দল। তাই এখন থেকে তারা নিজেরাই ঠিক করেছে এবার আর ওদের মুখাপেক্ষি হয়ে থাকবে না। নিজেদের সম্মান এবং ভাষার প্রতিষ্ঠা নিজেদেরকে গড়ে নিতে হবে। যাতে করে ওরাও বুঝতে পারে – আমরা ছোটলোক বলে আমাদের ভেতরে কি কোন মানুষ নেই? তবে তারা এটাও স্বীকার করেছে এতদিনে যা হয়েছে তা তাদের ভাবনার ভুলেই। কাহ্নপাদ দেশাখের কাছে সে কথাই বলেছে—
“এতদিনে আমার ভুল ভাঙলো দেশাখ। আমি এখন বুঝতে পারছি যে শুধু রাজদরবারই কোনো ভাষাকে টিকিয়ে রাখতে পারে না। ওরা যতই সংস্কৃতের বড়াই করুক ওটা কারো মুখের ভাষা নয়। বাঁচিয়ে রাখবে কে? আমাদের ভাষা আমাদের মুখে মুখেই বেঁচে থাকবে রে দেশাখ।”  

একথা সত্য সংস্কৃত ভাষা অপেক্ষা লৌকিক ভাষা মানুষের মুখে মুখে বেশি প্রচলিত। তাই যদি হয় তবে কানুর বুকের ভাষা সবার বুকের ভাষা হয়ে মুখে মুখে ফিরবে। ওদের আর কোনো দুঃখ থাকবে না। তবুও বেশ কিছু প্রতিবন্ধকতা থেকেই যায়। যে রাজ্যে ব্রাহ্মণ মন্ত্রী দেবল ভদ্রের মত স্বৈরাচারী শাসকেরা থাকে সেখানে এ কি করে সম্ভব? তাই তাদেরকে এমন এক জায়গার সন্ধান করতে হবে যেখানে তাদের মুখের ভাষায় গীত লিখলে আর রাজার লোক মারতে আসবে না। এবং যেখানে মানুষে মানুষে কোনো ভেদাভেদ থাকবে না। এইরকম একটা জায়গার খোঁজের অপেক্ষায় দিন গুণছে তাঁরা। সবশেষে কাহ্নপাদের গলায় সেইরকমই স্বপ্নের ভূখন্ডের কথা শুনতে পাওয়া যায়—
“তোরা কেউ দুঃখ করিস না দেশাখ। আমাদের তেমন একটা জায়গা একদিন হবে। আমরাই রাজা হবো। রাজা প্রজা সমান হবে। আমাদের ভাষা রাজদরবারের ভাষা হবে। তেমন দিনের জন্য আমাদের প্রস্তুত হতে হবে দেশাখ।”  

সর্বোপরি ১৯৪৭ সালে ভারত এবং পাকিস্তান স্বাধীন রাষ্ট্রে পরিনত হয়। পূর্ব পাকিস্তান যা বর্তমানে স্বাধীন বাংলাদেশ তারাও পাকিস্তানের অন্তর্গত হয়। পূর্ব পাকিস্তানের সমস্ত মানুষের প্রাণের ভাষা, আত্মার আত্মীয়, বুকের ভাষা, মুখের ভাষা বাংলা। কিন্তু পাকিস্তান সরকার তাদের ওপর চাপিয়ে দেয় উর্দু ভাষা। আপামর বাঙালি জাতিসত্ত্বার এই অপমানকে মেনে নিতে পারেনি। লড়াই শুরু হয় উর্দু ভাষার বিরুদ্ধে। বরকত, জব্বররা প্রাণ দেয় নিজের প্রাণের ভাষাকে প্রতিষ্ঠার লক্ষ্যে। ১৯৫২ সালে রক্তক্ষয়ী অসম সংগ্রামে বহু বাঙালি ভাষা শহীদ হন। কাহ্নর মতো তারা স্বপ্ন দেখেছিলেন এক স্বাধীন ভূখন্ডের। যার দক্ষিণে থাকবে এক সুন্দর বন আর সাগর। কাহ্নর মত তারাও স্বপ্ন দেখেছিলেন রাজা প্রজায় কোনো ভেদাভেদ থাকবে না। সবার মুখের ভাষা হবে রাজদরবারের ভাষা। তারই ফলশ্রুতি যেন ১৯৭১ এর স্বাধীন বাংলাদেশ। যে দেশের জনগণের একমাত্র ভাষা বাংলা। যে সংগ্রাম প্রাচীনকালে শুরু করেছিলেন কাহ্নরা, তারই যেন পরিণতি আধুনিককালের স্বাধীন বাংলাদেশের জন্মের মধ্য দিয়ে। এভাবেই সেলিনা হোসেন তাঁর উপন্যাসে সেকালের কাহিনীকে একাল পর্যন্ত বিস্তৃত করে এক নতুন কন্ঠস্বরকে ধ্বনিত করলেন যার মধ্য দিয়ে চর্যাপদকে জীবনের আখরে পুননির্মাণ করলেন।
তথ্যসূত্র:

সহায়ক গ্রন্থপঞ্জী
(i) আজাদ সালাম, বাংলাদেশের মুক্তিযুদ্ধে ভারতের অবদান, অনুবাদ: আশিষ কুমার চক্রবর্তী, ন্যাশনাল বুক ট্রাস্ট, ইন্ডিয়া, নয়াদিল্লি – ১১০০৭০, প্রকাশন: ডিসেম্বর ২০০৩ অঙ্কুর প্রকাশন, ঢাকা।
(ii) হোসেন সেলিনা, ‘নীল ময়ূরের যৌবন’, নয়া উদ্যোগ, প্রথম সংস্করণ ২০০৯, কলকাতা – ৭০০০৬৭।
লেখক পরিচিতি: সহকারী অধ্যাপক, গোবিন্দ প্রসাদ মহাবিদ্যালয়, অমরকানন, বাঁকুড়া।
‘ভাষার মৃত্যু’ বিষয়টি এখন অনায়াস এক প্রস্থান। নানারকম বাহ্যিক এবং আভ্যন্তরীণ দ্বন্দ্বে একটি ভাষার দাপটে অন্য ভাষা অবলুপ্ত হয়। নেপথ্যে ভাষায় কথা বলা জনগোষ্ঠী, অভিবাসন, রাজনৈতিক টানাপোড়েন অনেক স্বার্থ কাজ করে থাকে। এযেন ঠিক, অ্যাকোয়ারিয়ামের মতো। সেখানে যেমন বড় এবং শক্তিশালী মাছের দাপটে দুর্বল মাছ ধরাশায়ী হয়, ভাষার ক্ষেত্রেও দুর্বল ভাষা অপসৃত হয়। ভাষিক এই মৃত্যু বলতে পুরো ভাষাগোষ্ঠী নয়, কিন্তু গোষ্ঠী থেকে বিচ্ছিন্ন হয়ে তার কিছু মানুষ নিজেদের ভাষা ছেড়ে দিচ্ছে। পরবর্তী প্রজন্মকে সেভাষা একেবারেই শেখাচ্ছে না। কিছু মানুষ চাকরি সূত্রে, অভিবাসনের জন্য উদ্বাস্তু হয়ে নিজেদের ভাষা ব্যবহারের সুযোগ একেবারেই পাচ্ছে না। পরিবর্তিত অবস্থানের ভাষার সঙ্গে তাদের পরবর্তী প্রজন্ম প্রস্তুত হচ্ছে। প্রবাসী বাঙালি এবং তাদের আগামী প্রজন্ম এই সমস্যার প্রতিনিয়ত সম্মুখীন হয়। পরিবর্তিত দেশে বিবাহসূত্রে তারা বিদেশী বা বিদেশিনীর সঙ্গে আবদ্ধ হলে পরবর্তী প্রজন্ম একেবারেই তাঁর বাবা-মায়ের মাতৃভাষার স্পর্শ অনুভব করতে পারবে না। এই প্রতিনিয়ত ভাষাক্ষয়ের বিপরীতে আছে ভাষারক্ষণ। ভাষীরা নানাভাবে তাদের মাতৃভাষাকে আঁকড়ে বেঁচে আছে। এই ভাষাক্ষয় এবং ভাষারক্ষণ— দুরকম প্রবণতাই বাস্তব হলেও ভাষাক্ষয়ের পাল্লা যেন ভারী। এটাই আসলে ভাষার আগ্রাসন। সংস্কৃতির আধিপত্য আসলে আগ্রাসনকে ইন্ধন জোগায়। এই দুই বিপরীতমুখী প্রবণতার উপস্থিতির প্রাবল্যে সমগ্র ভাষাগোষ্ঠী বিবেচনার বাইরে থাকতো। সেক্ষত্রে বিষয়টি কিছুটা স্বাভাবিক এবং প্রত্যাশিত বলেই ধরে নেওয়া হয়েছিল। মাইশোরে অবস্থিত কেন্দ্রীয় ভারতীয় ভাষা সংস্থান থেকে প্রকাশিত পুস্তিকায় ব্যাঙ্গালোরের বাঙালি অধিবাসীর ভাষা বা দিল্লিতে কন্নড় ছেলেমেয়ের ভাষার রক্ষণ এবং ক্ষয়ের বিষয়টি আলোচিত হয়েছে। ব্যক্তিগত, পারিবারিক বা ছোটো একটি সমষ্টির ভাষার এই ক্ষয়কে ‘ভাষার মৃত্যু’ হিসেবেই গণ্য করা হতো না। মূল ভাষাভূমিতে ভাষাটি অক্ষত আছে বলেই বিচ্ছিন্ন দৃষ্টান্ত ভাষার ওপর প্রভাব ফেলবে না বলেই মনে করা হয়েছে। ব্যক্তিগত, পারিবারিক অথবা ছোটো একটি সমষ্টির ভাষার ক্ষয়কে ‘ভাষার মৃত্যু’ বলে মনে করা হয়নি। নেপথ্যের মূল ভাষাভূমিতে ভাষাটা অক্ষত আছে বলেই মনে হয়। তাই, বিচ্ছিন্ন দৃষ্টান্ত সেসবের ওপর বিশেষ প্রভাব ফেলবে না বলেই আগের মত এখনও মনে করা হয়। নিজস্ব ভাষাভূমিতে, নিজের হাজার বছরের ভৌগোলিক এবং সামাজিক প্রতিবেশে লালিত এবং বিকশিত ভাষার বিলয়কেই ‘ভাষার মৃত্যু’ বলা হয়ে থাকে। ভাষা আসলে নিজে তো মরে না, মরে ভাষীরা অর্থাৎ ভাষার বক্তারা। ক্রিস্টাল ২০০০ সালে একটি পরিসংখ্যান তুলেছে যে, এই পরিসংখ্যান তৈরিতে সহায়তা করেছে আমেরিকা যুক্তরাষ্ট্রের সামার স্কুল অব লিঙ্গুইসটিক্‌স-এর মুখপত্র Ethnologue এর একটি সমীক্ষা— পৃথিবীতে ৫১টি ভাষায় একজন বক্তা বেঁচে আছে, ৫০০ ভাষার বক্তা ১০০- এ রকম, ১৫০০ ভাষায় ১০০০- এর বেশি নয়, ৩০০০ ভাষায় ১০০০০- এর মত বক্তা আর ৫০০০ ভাষায় বক্তা একলক্ষের কাছাকাছি। পৃথিবীর সবচেয়ে বড় ভাষাগুলির বক্তা সংখ্যা উদ্ধার করে বলা যায় যে, ইংরেজির বক্তাদের মৃত্যু হলে সম্পূর্ণ ভাষার মৃত্যু হয়, কথাটি আংশিক সত্য। অধিকাংশ ক্ষেত্রেই বক্তারা নিজেদের ভাষা ছেড়ে পারিপার্শ্বিক রাজনীতি-অর্থনীতি এবং শিক্ষানীতির চাপে পরিবর্তিত ভাষায় কথা বলা শুরু করে। বিষয়টির নাম ‘ভাষালম্ফন’। অধিকাংশ ক্ষেত্রেই ভাষালম্ফন বা স্পষ্টত ভাষা বর্জনের কারণেই ‘ভাষার মৃত্যু’ হয়। দুটো ভাষায় পাশাপাশি কথাবার্তা চলতে থাকলে, ক্রমিক ভাবে নিজের ভাষায় অন্য ভাষার উপাদান যুক্ত হয়। বলা উচিত, অন্য ভাষাই বক্তার জিহ্বাকে দখল করে। অভিবাসী পরিবারের ক্ষেত্রে এই লক্ষণ প্রকট। প্রতিবেশের চাপে স্বীয় ভাষার প্রতি তৈরি হওয়া অবহেলা থেকে ক্ষয় আর তা থেকে সে ভাষার অপমৃত্যু— সমীকরণ এরকম। এজন্যই অনেকে ‘ভাষার মৃত্যু’ বা ‘ভাষার হত্যা’ শব্দবন্ধের চেয়েও ‘ভাষালম্ফন’ বা ‘Language Shift’ শব্দবন্ধে অধিক স্বচ্ছন্দ। ভাষার আরেক ধরনের মৃত্যু অবশ্য আক্ষরিক অর্থে মৃত্যু নয় ঠিক। এটি আসলে বিবর্তনজনিত কারণে মৃত্যু। ভাষা ক্রমশ পরিবর্তিত হয়ে এমন অবস্থায় এসে পৌঁছায়, সেখানে আর আগের ভাষার আর ভাষী নেই দেখা যায়। সম্পূর্ণ নতুন এক ভাষার জন্ম নিতে দেখা যায়। এভাবেই, একদিন ইউরোপে কথ্য লাতিন ভেঙে ফরাসি, স্প্যানিশ, পর্তুগিজ, ইতালীয় এবং রুমানীয় ভাষার জন্ম হয়েছিল। ভারতে সংস্কৃতের কথিত রূপ থেকে প্রাকৃত ভাষার এবং পরে আবার প্রাকৃত থেকে আধুনিক ভারতীয় আর্য ভাষাগুলির জন্ম হয়েছে। নতুন ভাষার জন্ম মানেই আগের ভাষার মৃত্যু। নতুন ভাষার অবস্থান মাতৃঘাতী সন্তানের মেটাফরের সঙ্গে সাদৃশ্যে অন্বিত। পুরনো ভাষার মৃত্যুকে বরণ করেই নতুন ভাষা জন্ম নেয়। তাই, ভাষার সঙ্গে নদীর উপমা তৈরি হয়েছে। Ethnologue১ পত্রিকায় প্রকাশিত ২০০৫ সালের পরিসংখ্যান অনুযায়ী পৃথিবীতে সেসময় ৬৯১২টি ভাষায় কথা বলা হচ্ছিল। তন্মধ্যে ইউরোপের ভাষা ২৩৯টি এবং আফ্রিকার ভাষা ২০৯২টি। অবশ্য, এসব থাকলেও ভাষার মরণ বাঁচন বিষয়ে দুটি বাক্যে সকলেই দ্বিধাহীন: প্রথমত, মানুষের ভাষা শুরুর সময়ে ভাষার সংখ্যা এই প্রাপ্ত সংখ্যার প্রায় দ্বিগুণ ছিল; বোঝাই যায় যে, মাঝের দীর্ঘ বছরে অর্ধেক ভাষা বিলুপ্ত হয়েছে। দ্বিতীয়ত, পরবর্তী সাত আট দশকে বর্তমান জীবিত ভাষার অর্ধেক সংখ্যক ভাষা বিলুপ্ত হবে। ক্ষুদ্র জনগোষ্ঠীর ভাষাই বিলুপ্ত হবে। জনসংখ্যার পাশাপাশি ক্ষমতার দিকেও এইজন গোষ্ঠীর ভাষা দুর্বল।
দুই
আলোচনার এই পর্যায়ে ভাষাবিলোপের প্রচলিত আখ্যানের দিকে নজর দেওয়া যেতে পারে। পৃথিবীর বিভিন্ন জায়গায় ক্ষুদ্র ভাষার ভাষীরা সকলে শক্তিশালী ভাষার দিকে ঝুঁকেছে। শক্তিশালী ভাষার মধ্যে আছে ইংরেজি, স্প্যানিশ বা পর্তুগিজ ইত্যাদি। সাইবেরিয়ার বিস্তৃত অঞ্চলে নিজেদের ভাষার বদলে রুশ ভাষার আধিপত্য। জার্মানির অস্ট্রিয়া অঞ্চলে হাঙ্গেরিয় ভাষা অবলুপ্ত হয়েছে। প্রশান্ত মহাসাগরের দক্ষিণে পাপুয়া নিউ গিনিতে কয়েকশো ভাষার প্রতিপক্ষ হয়েছে ‘টোক্‌ পিসিন’ নামক এক মিশ্রভাষা। এক বিশাল জনগোষ্ঠীর প্রথম ভাষা হয়েছে। উত্তর আমেরিকায় ১৯৬০ সাল নাগাদ প্রায় ২০০ ভাষার অস্তিত্ব থাকলেও গত কয়েক দশকে তার সংখ্যা তলানিতে। অস্ট্রেলিয়াতে দিরবাল এবং মেক্সিকোতে নাহুয়াত্‌ল ভাষা মরণোন্মুখ। এখানেও সেই আধিপত্যের চেনা ছক! আধিপত্যজাত আগ্রাসন আসলে সংস্কৃতির নিয়ন্ত্রক হয়েছে। আমাদের দেশ পুণ্যতোয়া ভারতে এখন ৭৮০ টি ভাষায় কথা বলা হলেও গত পঞ্চাশ বছরে ২২০টি ভাষা বিলুপ্ত হয়েছে। দেশের উপকূলবর্তী অঞ্চলের ক্ষুদ্র ভাষাগুলির মৃত্যু সর্বাধিক। বাংলাদেশে দ্রাবিড় গোত্রের মালপাহাড়িয়া, ভোট-বর্মি গোত্রের খুমি, ঠার-ঠেট, লালং ইত্যাদি ক্ষুদ্র ভাষা বর্তমানে বিপন্ন। সিকিমে নামি মাঝি ভাষার মাত্র ৪ জন বক্তা টিকে আছেন এবং ত্রিপুরার চইমাল ভাষার আছে ৪-৫ জন। ভাষাবিজ্ঞানীদের আশঙ্কা, বর্তমান পৃথিবীতে কথিত ৬৯০০টি ভাষার অর্ধেক ভাষা বর্তমান শতাব্দীতে বিলুপ্ত হবে। ভাষার বিপন্নতারও কয়েকটি পর্যায় দেখা যাচ্ছে। প্রথম পর্যায়, ‘হবু বিপন্ন’ (Potentially Endangered)— যেখানে ভাষাটি একটি বড়ো এবং প্রতাপান্বিত ভাষার সংস্পর্শে এসেছে। দ্বিতীয় পর্যায়, ‘বিপন্ন’ (Endangered)— যখন কচিকাঁচাদের কাছে এ ভাষা শিক্ষণীয় হচ্ছে না। শেষপর্যায় হল, ‘রীতিমতো বিপন্ন’ (Serious Endangered)— যখন ৫০ বছরের কমবয়সিদের মধ্যে উক্ত ভাষার স্বচ্ছন্দ বক্তা বেশি পাওয়া যাচ্ছে না। ভাষার ‘মৃতপ্রায়’ (Moribund) অবস্থা হল, যখন কিছু বৃদ্ধ কোনো ভাষায় কথা বললেও কমবয়সীরা অন্য ভাষায় কথা বলে। এবারে ভাষার মৃত্যুর কারণ অন্বেষণে প্রবৃত্ত হওয়া যাক। কোনো কোনো গোষ্ঠী নিজেদের ভাষা ছেড়ে অন্য ভাষায় কেন চলে যায়? এর নেপথ্যে আছে তিনটি কারণ (জার্মান ভাষাবিজ্ঞানী হান্স য়ুর্গেন সাসে-এর অভিমত)। এগুলি ক্রমান্বয়ী— অর্থাৎ, প্রথমটি দ্বিতীয়টির সূত্রপাত ঘটায় এবং দ্বিতীয়টি তৃতীয়টিকে সম্ভব করার ফলে ভাষাবর্জনের ঘটনা হয়ে থাকে। প্রথমটি হল বহির্ব্যবস্থা (ES = External Setting), দ্বিতীয়টি হল ভাষাচার (SB = Speech Behaviour) এবং তৃতীয়টি হল ভাষার শরীরে তার প্রভাব (Structural Consequence)২। ফলে, ভাষার ক্রমিক বদলের মাধ্যমে অন্য ভাষার হয়ে ওঠা— ‘নির্মাণ আর সৃষ্টি’র প্রকল্প! প্রথমটি সবচেয়ে শক্তিশালী। অন্য দুটি ঘটনার কারণ এটাই। বহির্ব্যবস্থা মানে হল, এমন এক দ্বিভাষিক পরিবেশ, যেখানে লুপ্ত ভাষার পাশে আরেকটি শক্তিশালী ভাষায় সে ভাষার ভাষীরা কথা বলবে। আমরা নানাকারণে যে ভাষায় শিখতে বা কথা বলতে বাধ্য হই সেটাই সবচেয়ে শক্তিশালী ভাষা। ভাষার শক্তি বা দৌর্বল্যের ভিত্তি ব্যক্তিগত নয়, তা সামূহিক। কোনো ভাষা গোষ্ঠীগত ভাবে শক্তিশালী হয়, যখন সে ভাষা হয় প্রশাসনের ভাষা, স্কুলে শিক্ষার ভাষা, পাঠ্যসাহিত্যের ভাষা, পাঠ্য এবং দৃশ্য-শ্রাব্য সংবাদমাধ্যমের ভাষা। এ সবের পাশাপাশি উক্ত ভাষা, ব্যবসা-বাণিজ্য, অফিস-আদালত বা ধর্মের ভাষাও হয়ে ওঠে। আমাদের বাংলা ভাষার ক্ষেত্রে বিষয়টি পরিস্কার করা যেতে পারে। বাংলার মান্য চলিতের সঙ্গে সমীপবর্তী যে-সব উপভাষা, সেগুলি ক্রমশ অভিন্ন হতে চলেছে। ছেলেমেয়েরা স্কুলে, টেলিভিশনে এবং পাঠ্যবইতে যথাক্রমে শুনছে, দেখছে এবং পড়ছে মান্য চলিত। যাতায়াতের সুব্যবস্থার ফলে মান্য চলিতের ভিত্তিভূমির সঙ্গে যোগাযোগ ক্রমবর্ধমান হচ্ছে। বাড়িতে তাই বাড়ির ভাষা বা উপভাষার ব্যবহার কমে যাচ্ছে। বয়স বাড়ার সঙ্গে সঙ্গে এ সব ছেলেমেয়েরা চাকরি, শিক্ষা এবং সাংস্কৃতিক কাজকর্মে মান্যচলিত ব্যবহার করবে। মান্য চলিতভাষী কারো সঙ্গেই বিবাহ সূত্রে আবদ্ধ হবে। নিজের গ্রাম ছেড়ে শহরে এসে শহরের ভাষা, কলকাত্তাইয়া মান্য চলিত ভাষা আয়ত্ত করবে। এদের পরবর্তী প্রজন্ম ঘরের উপভাষায় অভ্যস্ত হবেনা। এভাবেই অনেকে উপভাষা ছেড়ে বাঙালিরা মান্য চলিতে অভ্যস্ত হবেন। এখানেই ‘গোটা ভাষা’র ধারণা সামনে আসে। পৃথিবীর অনেক ভাষাই একাধিক উপভাষার সমষ্টি। স্থানীয় উপভাষা এবং শ্রেণিগত উপভাষা-র ভিত্তিতেই অনেক সময় মান্য একটি ভাষা রূপ পায়। এভাবেই তৈরি হয় ‘গোটা ভাষা’। আমাদের বাংলা ভাষা-ও। তাই একটি বাংলা ভাষা নয়, আদতে তা অনেক রকমের বাংলার সংমিশ্রণ। নানা কারণে অন্য ভাষা শেখার মানে এই নয় যে, মাতৃভাষা ত্যাগ করে সেই ভাষাকে মাতৃভাষানুগ করে তুলতে হবে। ব্যক্তির ভাষার শক্তি এবং তার গোষ্ঠীর সঙ্গে ব্যক্তির ভাষাগত সংহতির ওপরেও বিষয়টি নির্ভরশীল। ভারতের প্রধান ভাষাগুলির ক্ষেত্রেও বিষয়টি পরিলক্ষিত হয়। চাকরির জন্য ইংরেজি শিখলেও দলে দলে নিজস্ব মাতৃভাষা মরাঠি, গুজরাতি, হিন্দি, তামিল, মলয়ালম এবং বাংলা ছেড়ে ইংরেজি ভাষার গহনে স্থায়ী অভিবাসন নেওয়া হচ্ছে না। কিছু ব্যতিক্রম অবশ্যই আছে। ইউনেস্কোর বিপন্ন ভাষার তালিকায় ইংরেজির ক্রমাঙ্ক ০ (সুতরাং, ইংরেজি আদৌ বিপন্ন ভাষা নয়), মাতৃভাষা বাংলা, মরাঠি এবং অন্যান্য ভাষা আছে ১ ক্রমাঙ্কে— এদের বিপন্নতার মাত্রা এখনো পর্যন্ত খুব কম। ইংরেজির মতো একটি শক্তিশালী ভাষা ঔপনিবেশিকতা এবং বিশ্বায়নের ফলে বাংলা ভাষাকে অনেকাংশে প্রভাবিত করেছে। বাঙালিরা বিশেষত এই ‘খিচুড়ি’ ভাষা বিষয়ে বিশেষ সচেতন এবং উদ্বিগ্নও বটে (যেমন, বাংলিশ, হিংলিশ ইত্যাদি)। ভাষা অতঃপর অন্য ভাষাকে সব জায়গা ছেড়ে দেবে। ছেড়ে দেওয়া বলতে যেসব ক্ষেত্রে নিজের ভাষা ব্যবহৃত হয়, সেসব ক্ষেত্রে তার ক্রমিক পশ্চাদপসরণ ঘটবে। শিক্ষা, চাকরি, ব্যবসা-বাণিজ্য, সামাজিক আদান-প্রদান— সর্বক্ষেত্রেই শক্তিশালী ভাষা নিজের ভাষার জায়গা নেবে।
তিন
আমাদের মাতৃভাষা বাংলা হলেও আমাদের রাজ্য এবং রাষ্ট্র উভয়েই বহুভাষী। তাই মাতৃভাষায় শিক্ষাপ্রদানের ক্ষেত্রে বাংলাকে ব্যবহারের জন্য সমস্যা তৈরি আছে অনেকদিন থেকেই। বর্তমান গণতান্ত্রিক ব্যবস্থার কথা স্মরণে রেখেও একথা বলা যায়। বহুভাষী রাজ্য বলেই পশ্চিমবঙ্গের ক্ষেত্রে সংখ্যাগুরু এবং সংখ্যালঘুর সমস্যা রয়েছে। এখানে ভাষাগত সংখ্যালঘুদের একাধিক পর্যায় রয়েছে। কিছু সংখ্যালঘুর ভাষা সাহিত্যিক ঐতিহ্যে যথেষ্ট উন্নত। রাজ্যের হিন্দি, উর্দু, তামিল ওড়িয়া, তেলেগু, নেপালী ভাষাগোষ্ঠী সম্পর্কে একথা বলা যায়। রাজ্য সরকার তাদের জন্য বিশেষ ভাষাভিত্তিক বিদ্যালয় প্রতিষ্ঠা করেছেন এবং তাদের ভাষাকে প্রাথমিক, মাধ্যমিক বা উচ্চমাধ্যমিক স্তরে স্বীকৃতি দিয়েছেন। সুতরাং, সেসব ভাষায় শিক্ষাদানে সমস্যা নেই। দীর্ঘদিনের সমৃদ্ধ লিখিত সাহিত্য থাকার ফলে পাঠ্যপুস্তক তৈরি এবং যোগ্য শিক্ষক পাবার কোনো সমস্যা নেই। সমস্যা ঘনীভূত হয়েছে আরেক শ্রেণির সংখ্যালঘু নিয়ে। এঁদের ভাষা প্রশাসনিক স্তরে খুব শক্তিশালী ছিল না, সদ্য স্বীকৃতি পেয়েছে অনেক জায়গাতেই। আমাদের রাজ্যে বিশেষত, সাঁওতালি, বোড়ো, মুন্ডারি, লেপচা সদ্য স্বীকৃত হয়েছে। সাঁওতালি ভাষায় প্রাথমিক শিক্ষার ব্যবস্থা হয়েছে, অলচিকি লিপি তাঁদের প্রার্থিত লিপি। সম্প্রতি, লেপচা ভাষার ক্ষেত্রেও নৈতিক স্বীকৃতি মিলেছে। অন্য ভাষাগুলি অবশ্য স্বীকৃত হয়নি। ভাষাগুলি প্রাচীন এবং এগুলিতে আশ্রিত লোকসাহিত্য এবং লোকজ্ঞানের বিপুল ভাণ্ডার। লিখিত সাহিত্য অবশ্য আরম্ভ হয়েছে একশো-দেড়শো বছরের মধ্যে। তাই দেশের আলোকপ্রাপ্ত অংশের সদ্য দৃষ্টি আকর্ষণ করতে শুরু করেছে। এঁদের মধ্যে নিজেদের ভাষায় শিক্ষাদীক্ষার সুযোগ প্রায় ছিলই না। অস্ট্রিক ভাষাবংশের ভাষা সাঁওতালি হলেও তাঁরা বিহার, ওড়িশা, ঝাড়খণ্ড, পশ্চিমবঙ্গ, আসাম, ত্রিপুরা এমনকি মধ্যপ্রদেশ এবং ছত্তিশগড়ে ছড়িয়ে আছেন। এঁদের পূর্ববর্তীপ্রজন্ম স্থানীয় বৃহৎ ভাষাতেই লেখাপড়া শিখেছেন। কোথাও দেবনাগরি লিপিতে হিন্দি, কোথাও ওড়িয়া লিপিতে ওড়িয়া, কোথাও বাংলা লিপিতে বাংলা ইত্যাদি তাঁদের শিক্ষার মাধ্যম ছিল। সময়ের চলিষ্ণুতায় এঁদের মধ্যেও আলোকিত মধ্যবিত্ত সমাজ এবং গোষ্ঠীর উন্নতিকামী নেতৃত্বের বিকাশ হয়েছে। তাঁরা মাতৃভাষায় জনশিক্ষার বিষয়টি সম্পর্কে অবহিত হয়েছেন। তাঁরা বুঝেছেন যে, মাতৃভাষায় শিক্ষা না করলে খুব বেশি ছাত্রছাত্রী শিক্ষার উচ্চস্তরে পৌঁছতে পারে না। ভারতে ১৮৫৭ সালে তিনটি বিশ্ববিদ্যালয় প্রতিষ্ঠার পরে দেশের অধিকাংশ স্কুলে শিক্ষার বাহন হয়েছিল ইংরেজি। ১৯০১ সালের হিসাব অনুযায়ী, সমকালীন সাক্ষরতার হার মাত্র ৫.৩৫। স্বাধীনতার বছরে এই হার ১৭ শতাংশে এগোয় আর ১৯৫১ তে বেড়ে হয় ২৪ শতাংশ। তন্মধ্যে, ১৯২৯ সালে বম্বে বিশ্ববিদ্যালয় ম্যাট্রিকুলেশনে মরাঠিকে শিক্ষার বাহন হিসেবে স্বীকৃতি দিয়েছে, কলিকাতা বিশ্ববিদ্যালয় ১৯০৪ সালে বাংলাকে স্বীকৃতি দিয়েছে। ফলে, সাক্ষরতা ছড়িয়েছে দ্রুত। অবশ্য, দুর্বল এবং পর্যুদস্ত সংখালঘু সম্প্রদায়ের শিক্ষার সমস্যার সমাধান হয়নি। দীর্ঘদিন পর্যন্ত এঁদের ভাষা সম্পর্কে প্রশাসনিক নেতৃত্বের সচেতনতা ছিল না। যেসব ভাষার ‘উন্নত’ লিখিত সাহিত্য আছে সেগুলিকে তারা নানাভাবে স্বীকৃতি দিয়েছিলেন। দেশের অষ্টম তপশিলে রেখে কখনো রাজ্যস্তরে প্রশাসনিক ব্যবহারে তা আনা হয়েছিল। দেশের সাহিত্য অকাদেমি থেকে একসময়ে এসব ভাষার সাহিত্যই পুরস্কৃত হত। অবশ্য, এখানে আদিবাসী সাহিত্যের অনুপ্রবেশ ছিল না। সাম্প্রতিক সময়েও অবস্থা বিশেষ পাল্টায় নি। বস্তুত, এটিই হল ভাষিক আগ্রাসন। আমাদের প্রসিদ্ধ সাহিত্যিকেরা অনেকেই সরকারি এবং প্রশাসনিক স্তরে সমস্ত কাজকর্ম এবং আদানপ্রদান বাংলা ভাষায় করতে চেয়েছিলেন। সরকারি কাজে ইংরেজিতে চিঠি লিখলে নাকি কদর বেশি। ধারণা অনেকটাই এরকম। বাংলাতে সরকারি কাজ হলেও অনেকসময়েই তা স্তিমিত। অনেকেই বলেন, সমস্যাটা মানসিক। গোলটেবিল বসে আলোচনাও হয়েছে বিস্তর৩। এখনো পর্যন্ত অবস্থার বিশেষ পরিবর্তন ঘটেনি। তবে, এসব বিতর্কসভা যখন হয়েছে, তার থেকে অবস্থা অনেকটাই এখন ভালো। অত্যাধুনিক মুঠোফোনের দৌলতে আজ বাংলা সফট্‌ওয়ার হাতের মুঠোয়। তবে, আরো বেশিমাত্রায় সরকারি এবং প্রশাসনিক কাজকর্মে বাংলা ভাষার ব্যবহার প্রয়োজন। তবেই, আমরা সংস্কৃতির আগ্রাসন থেকে বাংলা ভাষাকে মুক্ত করতে পারবো। আমরা আশাবাদী। অলমিতি।
টীকা
১. রিচার্ড এস. পিটম্যান প্রতিষ্ঠা করেন এই পত্রিকা। প্রথম সংস্করণ ১৯৫১ সালে প্রকাশিত হয়েছে। প্রতিষ্ঠার নেপথ্যে ছিল বাইবেল অনুবাদের বিষয়ে তথ্যাবলী প্রচার। পরবর্তীতে ভাষা সংক্রান্ত গুরুত্বপূর্ণ পরিসংখ্যান পত্রিকাতে প্রকাশিত হয়েছে। প্রবন্ধে ব্যবহৃত হয়েছে ২০০৫ সালের একটি পরিসংখ্যান।
২. THE THEORY OF LANGUAGE DEATH AND CONTACT-INDUCED CHANGE: SIMILARITIES AND DIFFERENCES প্রবন্ধে হান্স য়ুর্গেন সাসে-এর অভিমত: “…Three types of phenomena relevant to the study of language death must be clearly distinguished. First of all, there is the entire range of extralinguistic factors, the cultural, sociological, ethno-historical, economic, etc. processes, which create, in a certain speech-community, a situation of pressure which forces the community to give up its language. I will call this the External Setting (ES). …Let me first introduce the second set of phenomena, which I will class under the general term Speech Behaviour. By this I mean the regular use of variables, which, in a given speech community, are bound with social parameters. …The third set of data which is being studied in the investigation of language death is the purely structural, substantial –linguistic set of phenomena, e.g changes in the phonology, morphology, syntax, and lexicon of the language threatened by extinction. I will simply call these Structural Consequences (SC) phenomena.”
৩. এরকম একটি আলোচনা সম্পন্ন হয়েছিল গণশক্তির গোলটেবিলে। পারস্পরিক আলোচনায় তিনজন ছিলেন। প্রথমজন ভাষাতাত্ত্বিক পবিত্র সরকার, দ্বিতীয়জন সরকারি প্রশাসক আলাপন বন্দ্যোপাধ্যায় এবং তৃতীয়জন শিল্পপতি অরুণকুমার চন্দ্র। তাঁদের আলোচনার সম্পাদিত অনুলিখন করেছিলেন জয়দীপ মুখোপাধ্যায়। অনুলিখন পাঠের জন্য পাঠক পবিত্র সরকার রচিত চম্‌স্কি ব্যাকরণ ও বাংলা বানান (পুনশ্চ, প্রথম প্রকাশ, জুলাই ২০১৩) দেখতে পারেন।
গ্রন্থপঞ্জি
আকর গ্রন্থ:
১. পবিত্র সরকার, ‘চম্‌স্কি ব্যাকরণ ও বাংলা বানান’, পুনশ্চ, কলকাতা, ২০১৩।
২. মৃণাল নাথ, ‘ভাষা ও সমাজ’, নয়া উদ্যোগ, কলকাতা, ১৯৯৯।
আকর প্রবন্ধ:
১. Hans-Jurgen Sasse, ‘THEORY OF LANGUAGE DEATH AND LANGUAGE DECAY AND CONTACT-INDUCED CHANGE: SIMILARITIES AND DIFFERENCES’, Germany, 1990.
সহায়ক পত্রিকা:
১. এবং মুশায়েরা, মৃণাল নাথ (সম্পাদিত), ‘ভাষা বিশেষ সংখ্যা’, কলকাতা, ২০১৫-২০১৬।
২. শ্রীময়ী, শিশির রায়চৌধুরী (সম্পাদিত), ‘বিশেষ বিষয় – ভাষাতত্ত্ব : উৎস নির্মাণ ও প্রয়োগ’, কলকাতা, ২০১৭।
লেখক পরিচিতি: পিএইচ.ডি গবেষক, বাংলা বিভাগ, বিশ্বভারতী বিশ্ববিদ্যালয়, শান্তিনিকেতন।
বাংলা ভাষার সংকরায়ন নিয়ে বিতর্ক নতুন কোন বিষয় নয়। গোঁড়া রক্ষণশীলেরা বিষয়টিকে আদৌ সুনজরে দেখেন না, আবার পরিবর্তনপন্থীরা অবলীলায় তাকে মেনে নেন।তবে হালে ব্যাপারটা এমন রূপ পরিগ্রহ করেছে যে, অদূর ভবিষ্যতে ভাষাটির অস্তিত্বই প্রশ্নচিহ্নের মুখে দাঁড়িয়েছে! বর্তমান প্রজন্ম যেভাবে প্রয়োজনে-অপ্রয়োজনে হিন্দি-ইংরেজি মিশ্রিত বিকৃত বাংলা ভাষা ব্যবহার করে, তাতে সত্যিই বিষয়টিকে নিয়ে নিবিড়ভাবে ভাববার অবকাশ আছে। মোদ্দা কথা হচ্ছে, শত চেষ্টা করেও এখন আমরা ভাষাদূষণ রোধ করতে পারব না। কিন্তু কিছুই কি করা যায়না? সমস্যার মূল সন্ধান করে সংস্কারের প্রয়াস তো করা যেতেই পারে। যে ভাষার জন্য বাঙালির রক্ত ঝরেছে, তার প্রতি বাঙালি মাত্রেরই ন্যূনতম দায়বদ্ধতা থাকা উচিৎ বইকি।
প্রত্নতাত্ত্বিক অনুসন্ধানে একথা অবিসংবাদিত সত্য প্রমাণিত হয় যে বাঙালি জাতি মিশ্রজাতি আর তার ভাষা বাংলা মিশ্রভাষা। তবুও বাংলা ভাষার সংকরায়ন নিয়ে মাঝে মধ্যে হৈচৈ পড়ে যায়! আসলে ‘দিবে আর নিবে, মিলাবে মিলিবে’ আমাদের ঐতিহ্যে। ভাষাও সে ঐতিহ্য প্রসূত। কাজেই অন্য ভাষার সংস্পর্শ-সান্নিধ্যের সাযুজ্যে বাংলা গ্রহণ তথা আত্তীকরণের ধারাপথে নিজেকে পরিপুষ্ট করবে— এ তো স্বাভাবিক। এখন এই মিথষ্ক্রিয়া কতটা পরিমাণে ঘটবে সেটা সম্পূর্ণ সামাজিক রাজত্বের আওতায়। ভাষার শুদ্ধতা রক্ষার বিষয়ে যারা যত্নশীল, তাদের শত হা-হুতাশেও এই সংকরায়নের অবলোপ সম্ভবে না।
শুধু বাংলা কেন, প্রত্যেক জীবন্ত ভাষাই কম-বেশি সংকর। একদিকে ঔপনিবেশিক উত্তরাধিকার আজও আমরা বহন ক’রে চলেছি। অন্যদিকে বিশ্বায়নের ফলে উদ্ভুত পরিস্থিতিতে নব নব অভজ্ঞতা, নব নব ধারণা, নব নব বস্তুবিশ্বের হাত ধরে অহরহ অন্যান্য ভাষার সামগ্রী আমাদের বাংলা ভাষার কলেবর বৃদ্ধি করছে। অবশ্য বাংলা ভাষাভাষী মানুষেরা সেই শব্দগুলোর বদল ঘটিয়ে (ধ্বনিতাত্ত্বিক বদল) ব্যবহার করে। অপর ভাষার শব্দকে নিজের করা প্রতিটি জীবিত ভাষার একটি অত্যন্ত গুরুত্বপূর্ণ বৈশিষ্ট্যের মধ্যে গণ্য হয়। তাতে ভাষার প্রকাশ শক্তি বহুগুণে বৃদ্ধি হয়, খর্ব হয় না। ইংরেজ বা অন্যান্য পাশ্চাত্য জাতিগুলির এদেশে আগমনের বহু পূর্ব থেকেই মুসলমান যুগেও বাংলা বহু আরবি-ফারসি শব্দকে আত্মসাৎ করে নিজেকে সমৃদ্ধ করেছে।
রবীন্দ্রনাথের কথায় বাঙালির কাজের ভাষাকে ভাবের ভাষায় পরিণত করেছেন বঙ্কিমচন্দ্র; সেই বঙ্কিমচন্দ্র ‘ঈশ্বরচন্দ্র গুপ্তের কবিতাসংগ্রহ – ভূমিকা’-য় বলছেন, ‘খাঁটি বাঙ্গালী কথায়, খাঁটি বাঙ্গালীর মনের ভাব ত খুঁজিয়া পাই না। …এখন আর খাঁটি বাঙ্গালী কবি জন্মে না – জন্মিবার যো নাই – জন্মিয়া কাজ নাই।’(১) অর্থাৎ এটা স্পষ্ট যে, ভাষার সংকরায়ন প্রসঙ্গে কোনো ছুঁতমার্গ বঙ্কিমের ছিল না। বোধগম্যতা যদি ভাষাপ্রয়োগের আবশ্যকীয় শর্তের মধ্যে পড়ে, তবে ভাষাদূষণ নিয়ে অধিক কচকচি না করাই শ্রেয়— এই ছিল তাঁর মত। ‘বিবিধ প্রবন্ধ’-এর অন্তর্গত ‘বাঙ্গালা ভাষা’ শীর্ষক রচনায় তিনি লিখছেন, ‘যাহা প্রচলিত হইয়াছে, তাহার উচ্ছেদে কোন ফল নাই এবং উচ্ছেদ সম্ভবও নহে।’(২) কেবল তাই নয়, সংকরায়নকে সাধুবাদ জানিয়ে তাঁর সিদ্ধান্ত, ‘বলিবার কথাগুলি পরিস্ফুট করিয়া বলিতে হইবে— যতটুকু বলিবার আছে, সবটুকু বলিবে— তজ্জন্য ইংরেজি, ফার্সি, আর্‌বি, সংস্কৃত, গ্রাম্য, বন্য, যে ভাষার শব্দ প্রয়োজন, তাহা গ্রহণ করিবে, অশ্লীল ভিন্ন কাহাকেও ছাড়িবে না।’(৩)
ভাষাকে হতে হবে ভাব প্রকাশের অনুকূল। কখনো কখনো কোনো জাতির জীবনে এমন সব ভাব বন্যার মতো এসে উপস্থিত হয়, সেই ভাবরাজিকে প্রকাশ করার সামর্থ্য সেই জাতির ভাষার থাকে না। তখন বাধ্য হয়ে অন্য ভাষার আশ্রয় নিতেই হয়। বাংলাদেশে যেমনটা ঘটেছিল ঊনবিংশ শতাব্দীর প্রথম দিকে। এই সময় থেকেই আমাদের জাতীয় জীবনের উপর ইউরোপীয় সভ্যতার ঢেউ প্রবলবেগে আছড়ে পড়ে; আমাদের চিন্তা, চেতনা, মানসিকতা, জীবনযাপন- সবেতেই আমূল পরিবর্তন সাধিত হয়। এই পরিবর্তনের একটা প্রধান সাক্ষ্য বহন করছে ভাষা। পাশ্চাত্য চিন্তা-চেতনা ও ভাবের সংঘাতে আমাদের ভাষাও দ্রুত বিবর্তিত হতে থাকে। সেই বিবর্তনের সিংহভাগ জুড়ে থাকল ইংরেজি-প্রাধান্য। নীরদচন্দ্র চৌধুরী তাঁর ‘বাঙালী জীবনে রমণী’ গ্রন্থের ভূমিকা অধ্যায়ের একস্থানে লিখছেন,
‘ইংরেজি ভাষা ব্যবহারের পিছনে একটা দুর্নিবার শক্তি ছিল, সুতরাং ব্যবহার না করিবার উপায় ছিল না। যেসব নূতন চিন্তা, ভাব ও জীবনযাত্রার ধারণা বাঙালি সে-যুগে অত্যন্ত দ্রুতবেগে ও বহুল পরিমাণে গ্রহণ করিতেছিল, বাংলা ভাষার এত ক্ষমতা ছিল না যে সেগুলিকে সম্পূর্ণভাবে, এমন কি অংশতও প্রকাশ করিতে পারে।’(৪)
একথা অস্বীকার করার কোনো উপায় নেই যে, কোনো একটি ভাষা যদি অন্যান্য ভাষার সঙ্গে দীর্ঘদিন ধরে সহবাস করে, তবে অনিবার্যভাবে সেই ভাষা ওই ভাষাগুলি কর্তৃক পরিপুষ্টি লাভ করে। তাহলে দেখা গেল, যুগপ্রবণতা অনুযায়ী অপর ভাষার শব্দ বাংলায় আপনা হতেই প্রবেশ করবে, প্রচলন তথা ক্রমব্যবহারের সূত্রে বাংলায় সেগুলি অবস্থান করবে; আবার অব্যবহারে সেগুলি বাংলা থেকে বেড়িয়েও যেতে পারে। এখানে আমি পাঠক সাধারণের উদ্দেশে ‘প্রচলন’ শব্দটির প্রতি নিবিড় অভিনিবেশ করার আবেদন রাখছি। উদাহরণ স্বরূপ, সম্প্রতি করোনা-কালে ‘লক্‌ ডাউন’ কথাটি বহুল প্রচলিত হয়ে গেল, এমনকি কথাটির অর্থ অশিক্ষিত মূর্খদেরও গোচরে এসেছে, অথচ কথাটা বাংলা নয়। প্রচলনের সূত্রেই তা আপামর বাঙালির মুখে বসে গেল। যুগরুচি অনুসারে যেসব কথা প্রচলনের সৌভাগ্য লাভ করে, তা-ই ভাষার মধ্যে আপন স্থান করে নেয়। অতএব, ভাষার বাহ্যিক প্রকাশরূপ দর্শনে ভাষাদূষণ নিয়ে উদ্বিগ্ন না হয়ে সমস্যার কেন্দ্রে পৌঁছাতে হবে। যুগরুচির পরিবর্তন ব্যতিরেকে এ-অবস্থা বদলের প্রত্যাশা করা অলীক কল্পনা মাত্র। বিবেকানন্দ ‘বাঙ্গালা ভাষা’-য় লিখছেন,
‘যেটা ভাবহীন প্রাণহীন— সে ভাষা, সে শিল্প, সে সঙ্গীত কোনো কাজের নয়। এখন বুঝবে যে, জাতীয় জীবনে যেমন যেমন বল আসবে, তেমন তেমন ভাষা শিল্প সঙ্গীত প্রভৃতি আপনা-আপনি ভাবময় প্রাণপূর্ণ হয়ে দাঁড়াবে।’(৫)
কোনো কিছুর প্রচলনে গণমাধ্যম-সামাজিক মাধ্যম গুলির জুড়ি মেলা ভার। কিন্তু উক্ত মাধ্যম গুলিতে যেভাবে যে-ভাষায় প্রচার চলে, তাতে বাংলা ভাষার শ্রীবৃদ্ধি নিয়ে অধিক আশা পোষণ না করাই বুদ্ধিমানের কাজ। বিশেষ প্রয়োজনে অন্য ভাষার দ্বারস্থ হওয়া যতটা যুক্তিযুক্ত, অপ্রয়োজনে অন্যভাষার শব্দ ব্যবহার ঠিক ততোটাই অযৌক্তিক ও মর্যাদা-হানিকর। এই-সময়ের বিজ্ঞাপনগুলির কথা নাই বা বললাম। বাঙালি-সংস্কৃতির শ্রাদ্ধের অতিরিক্ত সংকীর্তন পর্যন্ত— সবই সাধিত হয়েছে।
ভাষার সংকরায়ন প্রসঙ্গে সামাজিক মনস্তত্ত্বের বিষয়টিও অনেকটা জায়গা জুড়ে আছে। এখনকার ছেলেমেয়েদের কাছে স্মার্টনেস দেখানোর সমার্থক হয়ে উঠেছে বিকৃত মিশ্র-ভাষার প্রয়োগ। যৌন-সম্পর্কিত শব্দগুলোকে আমরা লজ্জার বশবর্তী হয়ে বাংলার পরিবর্তে ইংরেজিতে বলতেই বেশি স্বাচ্ছন্দ বোধ করি। আমাদের দৃঢ় বিশ্বাস জন্মেছে, বাংলা হীন ভাষা, কমজোর ভাষা। পক্ষান্তরে ইংরেজি শক্তিশালী ভাষা। বাংলা ভাষার প্রতি একধরনের হীনমন্যতা বোধ আমাদের জন্মে গেছে। বাংলার পরিবর্তে ইংরেজিতে গালাগালি দিলে তৃপ্তির মাত্রাটা অধিক হয়। মধুসূদনের ‘একেই কি বলে সভ্যতা’-য় নব কালীর উপর চরম রেগে গেছে, কারণ কালী তাকে ‘লায়ার’ বলেছে এবং সে বন্ধুদের স্পষ্টই জানিয়েছে, ‘মিথ্যেবাদী বললে কোন শালা রাগ করতো’। —এসবই মানসিক সংস্কার। এখন ছাত্রেরা বাঙলা পড়তে চায় না, অভিভাবকেরা বাঙলা পড়াতে চান না; যারা পড়েন, তাদেরকে কথা শুনতে হয়। এর পিছনে অবশ্য অন্য কারণ আছে। ইংরেজির মতো অর্থনৈতিক প্রতিষ্ঠা বাংলার নেই। ইংরেজি অর্থ উপার্জনের ভাষা, ইংরেজি উচ্চশিক্ষার ভাষা, ইংরেজি বিদেশ যাওয়ার সোপান, ইংরেজি প্রতিষ্ঠা অর্জনের চাবিকাঠি। মূল্যমানের নিরিখে বাংলা ইংরেজির মতো কৌলীন্য অর্জন করতে সক্ষম হয়নি। স্বাভাবিক ভাবেই অভিভাবকেরা অর্থনৈতিক সামর্থ্য থাকলে ছেলে-মেয়েদের বাংলা-মাধ্যমে পড়াতে চান না। তাই ইউনেস্‌কো বাংলাকে ‘পৃথিবীর মধুরতম ভাষা’-র স্বীকৃতি দিলেও বাংলার প্রতি বাঙালির একধরণের উন্নাসিকতা থেকেই গেছে। বাঙালির এই ইংরেজি-প্রীতি প্রসঙ্গে বঙ্কিমচন্দ্রের মন্তব্য স্মরণ করা যেতে পারে,
‘ইহাতে কিছুই বিস্ময়ের বিষয় নাই। ইংরাজি একে রাজভাষা, অর্থোপার্জ্জনের ভাষা, তাহাতে আবার বহুবিদ্যার আধার, এক্ষণে আমাদের জ্ঞানোপার্জ্জনের একমাত্র সোপান; এবং বাঙ্গালীরা তাহার আশৈশব অনুশীলন করিয়া দ্বিতীয় মাতৃভাষার স্থলভুক্ত করিয়াছেন।’(৬)
ধ্রুবপদের মতো উচ্চারণ করি— কিন্তু কিছুই কি করা যায় না! যে ভাষার জন্য বাঙালির রক্ত ঝরেছে, তার প্রতি কি আমাদের কোনো দায়বদ্ধতা নেই? জানি, ভাষার সংকরায়ন একটি অত্যন্ত স্বাভাবিক প্রবণতা এবং সেটা সামাজিক আত্মার কাজ। দুই বাংলার বহুকোটি মানুষের মুখের ভাষা বাংলা। কিছু বহিরাগত শব্দ বা ভাব এসে এই ভাষাকে পরিপুষ্ট করতে পারে, একে বিনষ্ট করতে পারে না— একথাও হয়তো সত্য। তবুও বাংলার প্রতি বাঙালির অনীহা অত্যন্ত পীড়া দেয়। সাংস্কৃতিক আগ্রাসনে বাংলা ভাষার পিঠ ক্রমাগত দেওয়ালে ঠেকে যাচ্ছে। এই পরিস্থিতি থেকে উত্তরণের প্রয়াস তো করা যেতেই পারে। আমদের হৃদয় দিয়ে বাংলা পড়তে হবে, বাংলা বলতে হবে, বাংলা যাতে সমাজজীবনে আরো আরো বেশি প্রচলিত হয়, সেদিকে দৃষ্টি রাখতে হবে। সর্বপ্রথমে প্রয়োজন নিজের ভাষার প্রতি মমত্ববোধ। আমাদের গোড়াতেই গণ্ডগোল। ভাষার প্রতি কোনো মমতা নেই। দেখা যায়, অন্যান্য ভারতীয় ভাষাভাষী লোকজন তিন-চার পুরুষ ধরে বিদেশে থাকলেও তারা নিজেদের মাতৃভাষা ভোলেনা, আর আমাদের বাঙালিরা দু’পুরুষ বিদেশে থাকলেই মাতৃভাষার সঙ্গে সব সম্পর্ক চুকিয়ে ফেলে। ভাষার প্রতি ভালবাসা না থাকাই এর মূল কারণ। সত্যজিৎ রায়ের ‘আগন্তুক’ ছবিতে উৎপল দত্তকে যখন বলা হচ্ছে, আপনি অনেক দিন বিদেশে ছিলেন, তবু বাংলাটা তো বেশ সুন্দর বলেন; উত্তরে তিনি বলছেন, মায়ের ভাষা— না চাইলে কি ভোলা যায়। এখন আমরা মা-কেই ভুলতে বসেছি, তো তার ভাষা। বর্তমান আত্মকেন্দ্রিকতার যুগে, মানবিক মূল্যবোধের সর্বাত্মক অবক্ষয়ের যুগে গুণোত্তর প্রগতিতে বেড়ে ওঠা বৃদ্ধাশ্রমের সংখ্যা আমাদের কোন বার্তা প্রদান করে?
আপন ভাষার প্রতি হীনমন্যতাকে দূরে সরিয়ে রেখে একে সর্বস্তরে প্রয়োগের চেষ্টা করতে হবে। বিদ্যালয়, মহাবিদ্যালয়, বিশ্ববিদ্যালয়, গণমাধ্যম, সর্বোপরি রাজ্য সরকারকে এ বিষয়ে কার্যকরী ভূমিকা নিতে হবে। নতুন নতুন ভাব ও বস্তুকে বাংলায় প্রকাশের জন্য পরিশব্দ নির্মাণের দিকে গুরুত্ব দিতে হবে। ভাষার অর্থনৈতিক প্রতিষ্ঠার দিকটিকেও এড়িয়ে গেলে চলবে না। অন্তিমে পাঠকবর্গের শুভচেতনা, শুভবুদ্ধির কাছে আমার নিবেদন এই— আসুন, আমরা বাংলা পড়ি, বাংলা বলি, বাংলা লিখি; বাংলাকে সমাজের সর্বস্তরে ছড়িয়ে দিতে অঙ্গীকারবদ্ধ হই।

লেখক পরিচিতি: এম. ফিল গবেষক, রামকৃষ্ণ মিশন বিদ্যামন্দির, বেলুড় মঠ।
সংস্কৃতির পরিসরটি বিচিত্র ও ব্যাপক। চলন তার বহুমাত্রিক। সংস্কৃতির সার্বিক জীবনচর্যায় ‘ক্ষমতা’, ‘আধিপত্য’, ‘স্বাধীনতার অধিকার’ এইরকম নানাবিধ ধারণা ক্রিয়াশীল। ক্ষমতা ও আধিপত্যের অধিকার মানুষের এক চিরন্তন চাওয়া। ছোট পরিসর থেকে বড়— সর্বত্রই এই অধিকার লাভের জন্য মানুষের নিরন্তর প্রচেষ্টা। আধিপত্যের ধারণা সময়ের সাথে পালটায়। পালটেছে। বর্তমান সময়েও এর বহুধা বিস্তৃত প্যাটার্নটি একটু লক্ষ করলেই স্পষ্টভাবে দেখা যায়।
সংস্কৃতির আঙিনায় ভাষা চিরকালই গুরুত্বপূর্ণ ভূমিকা পালন করে এসেছে। যদিও, সংস্কৃতির চর্চা করতে বসে যদি অনেকটা পিছিয়ে যাওয়া যায় তাহলে দেখা যাবে, ভাষা গড়ে ওঠার আগের সময়পর্বেও আধিপত্যের জায়গাটি নিজস্ব মাত্রাতেই ক্রিয়াশীল ছিল। স্বাভাবিকভাবেই, সংস্কৃতির পরিসরও এর চিহ্নগুলিকে বহন করে। অন্যদিকে, সংস্কৃতির বিবর্তনের সঙ্গে স্বাধীনতার ধারণাটিও সম্পৃক্ত হয়ে থাকে। এই স্বাধীনতার সূত্র ধরে সংস্কৃতির বহুত্ববাদের তত্ত্বটিও সুনির্দিষ্ট রূপ পরিগ্রহণ করে। এই সাংস্কৃতিক বহুত্বের ধারণারই একটি মাত্রায় সাংস্কৃতিক আগ্রাসনের শিকড়টি প্রোথিত হয়ে থাকে এবং সংস্কৃতির সার্বিক চলনে এই আগ্রাসন ক্রমে তার স্বরূপটি স্পষ্টভাবে প্রকাশ করে। সেখানেই তৈরি হয় সংকট। মানুষ কী খাবে, কী পড়বে, কীভাবে বাঁচবে— এই প্রাথমিক প্রশ্নগুলিতেই সেই সংকট এর বীজ সুপ্ত থাকে। এইগুলোর ক্ষেত্রে সে পুরনো রাস্তাতেই থাকবে নাকি নতুনের পথটি ধরবে এই নিয়ে দেখা দেয় সংশয়। এইখানেই ফের ফিরে আসে সংস্কৃতির বহুত্বের প্রসঙ্গটি। স্বাধীনতার প্রেক্ষিত বহুত্ববাদের ধারণাটিকে একদিকে পুষ্ট করে। অন্যদিকে এর একটা বিরোধিতার জায়গাও নিশ্চিতভাবে তৈরি হতে থাকে, যার বহুকৌণিক চলনে আগ্রাসন এর পরিসরটি নির্মিত হয়। ক্ষমতা আর আধিপত্যের মতো বিষয়গুলি পর্দার আড়াল থেকে সেই কাঠামোয় মাটি দেয়।
একটু সহজ করে ভাবা যাক। একজন মানুষ তার ঐতিহ্য অনুসারে ধরে নেওয়া যাক মাটির বাড়িতে থাকেন। এই মানুষটি যদি প্রযুক্তির সহায়তা নিয়ে আরামদায়ক একটি বাড়ি তৈরি করেন এবং সেখানে বসবাস করতে স্বচ্ছন্দ বোধ করেন তাহলে সেটাকে একটি সদর্থক মাত্রায় দেখলে কি খুব ভুল হবে? অন্যদিক থেকে দেখলে, এই বিষয়টি ঐতিহ্য থেকে সরে আসা হিসেবে পরিগণিত হবে, এবং এর চূড়ান্ত একটি সিদ্ধান্ত এটা হতে পারে যে বাঙালির সাংস্কৃতিক ঐতিহ্য যে মাটির বাড়ি— তার কোন চিহ্নই আর থাকবে না। বিষয়টি আদতে এতটা সরল নয়।
বীরভূম, বাঁকুড়া বা পুরুলিয়ার অধিবাসী সাঁওতাল জনজাতির বাড়িগুলির বাইরের দেওয়ালে নানা রঙের ব্যবহার বহুদিন ধরেই চলে আসছে। বাড়িতে থাকে নানারকম আলপনা এবং ছবি ও। বেশ কিছু বছর আগেও এইখানে ব্যবহৃত রঙগুলি ছিলো পুরোপুরি প্রাকৃতিক। বর্তমানে বহু জায়গাতেই রাসায়নিক রঙের ব্যবহার দেখা যাচ্ছে। নিঃসন্দেহে এটি ঐতিহ্য থেকে সরে আসা। এই নিয়ে শহুরে শৌখিন বিলাপের বাইরে গিয়ে বিষয়টিকে দেখা প্রয়োজন। সেক্ষেত্রে রঙের থেকেও বেশি জরুরি বোধহয় এইরকমটা কেন হলো তার কারণ অনুসন্ধান করা। কী দিয়ে আঁকছেন— এর থেকেও গুরুত্বপূর্ণ সেখানে কি আঁকছেন। উত্তরটি অবশ্যই জটিল ও বহুমাত্রিক। আলপনা বা ছবির মোটিফগুলিও কোথাও কোথাও পালটে যাচ্ছে। যেখানে পালটে যাচ্ছে সেখানে আমাদের ভেবে দেখতে হবে সংস্কৃতি তথা জীবনচর্যার কোন বাঁকে এসে পড়েছেন আজ তাঁরা। তাঁদের বর্তমান আর্থ-সামাজিক অবস্থানটি বিশ্লেষণ করলে হয়তো সাংস্কৃতিক আগ্রাসনের স্বরূপটি বোঝা যেতে পারে। কিন্তু এখানে একটি প্রশ্ন মনে আসে। বিশ্বব্যাপী যে পরিবর্তনের জোয়ার সেই সময়ে দাঁড়িয়ে এঁরা কি তাঁদের যাপনে সেই পরিবর্তনকে এড়িয়ে থাকবেন? থাকা সম্ভব? তাঁরা কি জাগতিক বাসনা কামনার উর্দ্ধে কোনো সাজিয়ে তোলা চিত্রনাট্যের কুশীলব?
অতএব সংস্কৃতির ঐতিহ্যকে মেনে চলা হবে নাকি তার চিরাচরিত পরিসর থেকে বেরিয়ে জীবন ও যাপনকে বৈচিত্র্যপূর্ণ ও চিত্তাকর্ষক করে তোলা হবে এটা একটা মৌল প্রশ্ন হয়ে ওঠে।
এখানে আরো একটি কথা এসে যায় ঐতিহ্য ও তার অনুগমন প্রসঙ্গে। এই ঐতিহ্য কী আদৌ ব্যক্তির নিজস্ব? ক্ষমতা, আধিপত্য ইত্যাদি কী বিশেষভাবে ক্রিয়াশীল নয় এই ধারণাগুলি নির্মানের ক্ষেত্রে? বহুযুগের বহু যন্ত্রনা আর মনুষ্যত্বের অনেক অপমান আর বঞ্চনার বেদনা কি নিহিত নেই সেখানে? নতুনের অনুগমনেই কি লেখা হয়নি মানুষের জয়যাত্রার ইতিহাস?
এই সংশয়টিই আদতে সংকট।
এই প্রেক্ষিতে বাংলা ভাষা ও বাঙালির প্রসঙ্গটি আলোচনা করা যেতে পারে। প্রতিটি ভাষাই অন্য ভাষার শব্দকে নিয়ে থাকে। নিজেকে সমৃদ্ধও করে। বাংলা ভাষাও তার নিজ বৈশিষ্ট্যে বহু ভাষার শব্দকে ধারণ করেছে এবং তার ভাষা-ভুবনকে ব্যাপ্ত করেছে। যেক্ষেত্রে তা জীবন ও যাপনের সঙ্গে মিলে মিশে যায় সেখানে ঘটে আত্তীকরণ। খুব পরিচিত উদাহরণ বাঙলা ভাষার ক্ষেত্রে টেবিল, চেয়ার, ফোন ইত্যাদি। জীবনের নিয়ম মেনেই, ভাষার শরীর, পালটে যাওয়া সময়ের চিহ্নকে ধারণ করে এই শব্দগুলির মাধ্যমে। খুব আদেখলেপনা বাড়াবাড়ি ছাড়া এই বিষয়টি মোটের উপর সমস্যাজনক নয়।
সমস্যা ভঙ্গিমাটির।
আজকাল বন্ধুরা অনেকেই বলেন “আমার লাগছে কি আজ বর্ষা হবে।” (আমার মনে হয়/হচ্ছে আজ বৃষ্টি হবে)।
অন্য ভাষার চলনটি এখানে স্পষ্ট। এটি আগ্রাসন। আমার কাছে। ঠিক এভাবেই বাঙালির হেঁসেলে আজ আর তরকারি রান্না হয়না, সবজি বানানো হয়।
কিন্তু এহো বাহ্য। সংকটটি আরো একটু গভীরে।
এরকমভাবে অনেকেই কথা বলেন আজকাল। বাংলা সিরিয়াল থেকে ওয়েব সিরিজ— প্রায় সবখানেই বাঙালি চরিত্রেরা যে ভাবে কথা বলেন তা দেখে প্রথম চোটে হাসি পেলেও যখন দেখি আমার পরিবারের এই প্রজন্ম এভাবেই কথা বলছেন, তখন সেই হাসি ভয়ে রূপান্তরিত হয়ে যায় নিমেষে। এফ এম রেডিওর সঞ্চালকদের একাংশও এই ধারাটিকে সোৎসাহে বহন করে চলেছেন। না বাংলা- না হিন্দি- না ইংরেজি কোন ভাষাই আজ আর তার অবিমিশ্র বংশ কৌলিণ্য রক্ষা করতে পারছে না। গণমাধ্যমকে একা দোষ দিয়ে লাভ নেই। আমরা সকলেই আজ শিক্ষা ব্যাপারটিকেই গুলিয়ে ফেলেছি। ভাষা ব্যবহারে তার কিছুটা প্রকাশ পাচ্ছে মাত্র। কিছুই শিখছি না আসলে আমরা। বাংলা শুধু নয় হিন্দি বা ইংরেজি ও আমরা শিখছি না। তা নিয়ে আমাদের লজ্জাও নেই। কারণ আজ পেশিশক্তি হৃদয় ও মেধার স্থানটি প্রতিস্থাপনে উঠে পড়ে লেগেছে। এটি শুধু বাঙালির নয়, বিশ্বের সংকটকাল। সভ্যতার সংকট। বাঙালির সংকট আরো একটু বিচিত্র। বর্তমান ভারতবর্ষের সাংস্কৃতিক পটপ্রেক্ষায় এই সংকটে আরো দু-একটি মাত্রা যুক্ত হয়েছে।
বেশ কিছু জনপ্রিয় হিন্দি সিনেমার কথা এখানে উল্লেখ করা দরকার যেখানে ‘বাঙালি’ বলতে যা বোঝানো হয় সেটা গভীরভাবে ভাবলে খুব চিন্তার। বাঙালি পুরুষ মানে কোঁচানো ধুতি আর চশমা আর বাঙালি মেয়ে মানে লাল পাড় শাড়ি, শাঁখা-পলা, লাল সিঁদূর আর টিপ। এবং তারা সকলেই ‘করতা-খাতা-যাতা’ মার্কা ভয়ানক হিন্দি বলেন। হাস্যকর নিঃসন্দেহে। এটা নিয়ে বাঙালিও হাসেন। নিজেকে নিয়ে মশকরা হল সেরার সেরা হাসি— হিউমার। বাঙালির শিব থেকে শিব্রাম, এ বিষয়ে উত্তরাধিকার সূত্রে হিউমারিস্ট। কিন্তু এই হাস্যকরতাকে পেরিয়ে গেলে যা থাকে তা হল, বাঙালির যা মৌল লক্ষণ তাকে মূল্যহীন এবং অস্তিত্বহীন করে দেওয়ার এক সুকৌশলি প্রচেষ্টা। বাঙালির মেধার এই অস্তিত্বহীনতার সংকটটিই সাংস্কৃতিক আগ্রাসনের প্রধানতম ভয়ের জায়গা। বাঙালি মেয়ে যখন সিনেমার পর্দায় আসেন তখন একই সূত্র মেনে ক্যামেরার মূল ফোকাসে থাকে তার শাঁখা-সিঁদূর ও বড় লাল টিপ। বঙ্গ তনয়ার সিঁদূর ধারণ করে যে মস্তকটি সেই মাথাটির ও যে কিছু ভূমিকা রয়েছে সে বিষয়টিও এখানে এক্কেবারে ‘নেই’ করে দেওয়া হয়। গোবলয়ে মেয়েদের যেভাবে দেখা হয় সেই মনোভাবটিই কি বাঙালি মেয়েদের ক্ষেত্রেও ধীরে ধীরে কার্যকর করার প্রক্রিয়া এটি? খুব কষ্টকল্পিত নয় ভাবনাটি।
এর কারণ, ফলাফল এবং সমাধানের সূত্র খোঁজা এক বিস্তৃততর আলোচনার বিষয়। এখানে কয়েকটি ভাবনাসূত্র উল্লেখিত হল মাত্র।
বাঙালির সংস্কৃতির মূল স্বর ও সুর যে মুক্ত চিন্তা ও চিন্তনের চর্চা সেই বিষয়টিকেই আসলে নস্যাৎ করে দেওয়ার প্রচেষ্টা এখানে লক্ষণীয়। এই ছকের ফল হিসেবেই বাঙালি আজ বাংলা বলতে কুণ্ঠিত হয়, ইংরেজি বা হিন্দি বলতে না পারলে লজ্জিত হয়। এক বোধহীনতা তার মননকে গ্রাস করছে ক্রমশ। আধিপত্য ও ক্ষমতার রাজনীতির এক বৃহত্তর প্রেক্ষিতে এই ‘বোধশূণ্যতা’র বীজটিকে রোপণ করা হয়েছে বেশ কিছু সময় ধরে। এর সমাধান ও সহজ নয় কারণ এর কোনো একমাত্রিক ফর্মূলা নেই। বাংলা বাঁচাও জয়ধ্বনি দিয়ে অন্যান্য ভাষার সকল চিহ্ন মুছে দেওয়ার জন্য দলে দলে ঝাঁপিয়ে পড়ার আবেগসর্বস্বতা এখানে আদৌ কার্যকর কোনো পন্থা নয় বলেই মনে হয়। সংস্কৃতির বহমানতা, গ্রহণক্ষমতা, আত্তীকরণ তার চলনের বহুমাত্রিক ও বহুকৌণিক একটি প্যাটার্ন তৈরি করে। ব্যক্তির স্বাধীনতা, ইচ্ছে, জীবনকে উপভোগ করার বাসনা, জীবনের অনিশ্চিত দোলাচলতার প্রেক্ষিতে এই নিয়ত পরিবর্তনশীল চালচিত্রটি রচিত হয়। তাকে পুরোপুরি না বুঝে নস্যাৎ করাও আর এক ধরণের মৌলবাদ।
তবে উপায় কী?
সোজা বিষয়টি সোজা ভাবে দেখাই ভালো। জীবনের মুখটি আদতে সামনের দিকেই ফেরানো। সামনের দিকেই এগোতে হয়। পিছনে ফেলে আসা পায়ের ছাপটিকে দেখে সামনের রাস্তাটা নির্মাণ করতে হয়। ফেলে আসা পদচিহ্ন জোর করে মুছতে গেলে পিছনের দিকে ফিরতে হয়। পিছনের দিকে এগোনো কোনো অর্থেই অগ্রগমন নয়। তাই সময়ের দাবি মেনে নিয়েও আসুন বাংলাটা বাঙালির মতোই বলি। আর পাঁচটা ভাষাও না হয় শিখে নিই। একটার জায়গায় পাঁচটা ভাষা জানা অগৌরবের নয় বরং কৃতিত্বের। কিন্তু নিজের ভাষাটা না জানা, না বলতে পারা বিশেষভাবে লজ্জার ও অবমাননাকর। এই বোধটির উদ্বোধন আজকের জন্য জরুরি।
আর জরুরি সেই চিরন্তন পরিসরটিকে আরো একবার খুঁজে নেওয়ার যেখানে থাকবে বাঙালির হৃদয়জাত সংবেদনশীলতা, মুক্ত ভাবনা, চিন্তনের স্বচ্ছতা এবং মননশীল বাকস্বাধীনতা। পেশীর আস্ফালন নয় হৃদয়জাত মেধার জোরই হোক সাংস্কৃতিক আগ্রাসনের বিরুদ্ধে তার হাতিয়ার।
লেখক পরিচিতি: গবেষক ও অধ্যাপক।
সচল সমাজভাষাবিজ্ঞান থেকে আমরা জেনেছি আর্থসামাজিক ও রাজনৈতিক (socio-political aspects) প্রেক্ষিত কীভাবে ভাষার স্বরূপকে পরিবর্তিত করে। ভিন্ন ভাষা সংস্কৃতির সংযোগে রচিত হয় দ্বিভাষিকতা (Bi-lingualism), বহুভাষিকতা (Multi-lingualism); সূচিত হয় ভাষা সরণ (Language shifting), ভাষা মৃত্যু (Language Death), ভাষা নিধন (Language Jenocide) এর মত বিষয়গুলি। বিশেষত কোন ভাষার কেন্দ্রীয় অঞ্চলের তুলনায় প্রান্তিক অঞ্চলে (প্রান্তিক কথাটি এক্ষেত্রে সীমান্ত অঞ্চলের অর্থ বাহক) এই ভাষা সংযোগ ও সংকটের ছবিটা বেশি পরিলক্ষিত হয়। কারণ সীমান্ত অঞ্চলে বসবাসকারী জনসমাজকে সামাজিক কিংবা আর্থিক কারণে নিজের ভাষা সংস্কৃতির পাশাপাশি ওপারের ভাষা সংস্কৃতিকেও আয়ত্ত করতে হয়। অবশ্য এই আয়ত্তীকরণ কোন ক্ষেত্রে দীর্ঘ সামাজিক পরম্পরায় সহজাতভাবে, আবার কোন স্থানে রাজনৈতিক ও সাংস্কৃতিক আগ্রাসনের চাপে ঘটে চলেছে। কখনোবা দীর্ঘকাল একই ভূখণ্ডে বসবাসকারী জনসমাজের মধ্যে দৈশিক বিভাগ/গণ্ডী টানতে গিয়েও এসমস্যা উদ্ভূত হয়ে ওঠে। একই ভাষাভাষী মানুষ তখন জাতি সূত্রে কিংবা দেশীয় সূত্রে দুটি ভিন্ন ভূখণ্ডে দাঁড়িয়ে ‘দোঁহাপানে চেয়ে রয়’ মাত্র। এইরূপ এক সংকটের ছবি পরিলক্ষিত হয় বাংলার অখণ্ড মেদিনীপুরের দক্ষিণ-পশ্চিম সীমান্ত জুড়ে বহুকাল ধরে প্রচলিত ওড়িয়া প্রভাবিত বাংলা ভাষার ক্ষেত্রে।
সীমান্ত অঞ্চলের এই ভাষা সমস্যার আলোচনার ক্ষেত্রে প্রথমেই জানতে হয় সীমান্তের ঐতিহাসিক ও ভৌগোলিক বিবর্তনের ধারাটি। বর্তমানে পূর্ব, পশ্চিম মেদিনীপুর ও ঝাড়গ্রাম জেলার অংশবিশেষ নিয়ে বাংলার দক্ষিণ-পশ্চিম সীমান্ত গঠিত। আর সমান্তরালভাবে ওপারে রয়েছে উড়িষ্যার বালেশ্বর ও ময়ূরভঞ্জ জেলা। কিন্তু সুপ্রাচীন কাল থেকে এই রেখা ঠিক এইরূপে ছিল না। সে পরিবর্তন ও পরিবর্ধনের ইতিহাস বহু বিস্তৃত আলোচনার সাপেক্ষ। প্রবন্ধের সংক্ষিপ্ত পরিসরে সেই ইতিহাসের একটি সংক্ষিপ্ত রূপরেখা টানা হল মাত্র।
মহাভারতের আদিপর্বে বঙ্গ, সুম্ভ, কলিঙ্গ, তাম্রলিপ্ত প্রভৃতি জনপদের নামোল্লেখ ও অবস্থান দেখে বোঝা যায় এগুলি ছিল পরস্পরের সন্নিকটবর্তী। খ্রিস্টপূর্ব তৃতীয় শতকে অশোকের অনুশাসনে বঙ্গের নামোল্লেখ নেই কিন্তু কলিঙ্গের উল্লেখ রয়েছে। আসলে সেখানে ‘কলিঙ্গ বঙ্গভূমির দূর প্রতিবেশী নয়। সেকালে দুটি দেশের ভাষা ও লোক ব্যবহার একরকম ছিল বলে মনে হয়।’১ তবে বর্তমান উড়িষ্যার কলিঙ্গ ও উৎকল সেকালে পৃথক দুটি রাজ্য ছিল। কটকের দক্ষিণ থেকে গঞ্জাম পর্যন্ত কলিঙ্গ আর ‘কাঁসাই নদীর ওপারে পশ্চিমবঙ্গ ও তৎসংলগ্ন উত্তর উড়িষ্যার অংশ সেকালে উৎকল নামে খ্যাত ছিল’।২ এই উৎকলকেই ফাহিয়েন, হিউয়েন সাংরা ‘ওড্ড’ বা ‘ওড্র’ দেশ নামে আখ্যায়িত করেছেন। খ্রিস্টীয় চতুর্থ শতকে রচিত ‘রঘুবংশম্’-এও এইরূপ ভূভাগের উল্লেখ রয়েছে।
আবার ‘আচারঙ্গ’ জৈনশাস্ত্রে দক্ষিণ-পশ্চিমবাংলার মেদিনীপুর সন্নিহিত অঞ্চল ‘সুম্ভ’ নামে পরিচিত ছিল। যার প্রধান নগরী—ভূরীশ্রেষ্ঠ ও বন্দর তাম্রলিপ্ত। আবার গুপ্ত যুগের শেষ পর্ব হতে( খ্রিস্টীয় ষষ্ঠ শতক) খ্রিস্টীয় দ্বাদশ শতক পর্যন্ত বাংলার দক্ষিণ-পশ্চিম সীমান্ত ও উত্তর উড়িষ্যার বেশিরভাগ অংশ ‘দণ্ডভুক্তি’ (বর্তমান নাম দাঁতন-র)অন্তর্গত ছিল। সমকালে ওড়িষ্যাও ছিল নানান মণ্ডলে বিভক্ত এবং স্বতন্ত্র রাজাদের দ্বারা শাসিত।দক্ষিণ-পশ্চিম বাংলার সীমান্তবর্তী ছিল উড়িষ্যার দুটি মণ্ডল—বোনাই (Bonai) ও খিজিঙ্গ মণ্ডল (Khijjinga-Kotta)। বর্তমান বালেশ্বর ও ময়ূরভঞ্জ জেলার বেশিরভাগ অঞ্চল ছিল এই দুই মণ্ডলান্তর্গত। বোনাইর শাসক ময়ূর রাজারা মেদিনীপুরের তাম্রলিপ্ত পর্যন্ত শাসন করতেন এবং কথিত আছে তমলুকের ‘ময়ূরধ্বজ’ রাজপরিবার এই বোনাই থেকে গিয়ে রাজত্ব করেন। এ বিষয়ে “W. W. Hunter has proved that there was an intimate link between the ruling families off Mayurbhanj and Tamralipti… mayura family of bonai  migrated to Tarmaliptai. There they established their rule and were later on defeated by the Bhanja King of Mayurbhanj.”
৩
খ্রিস্টীয় একাদশ-দ্বাদশ শতক থেকে ষোড়শ শতকের মধ্যভাগ পর্যন্ত (১৫৬৫ খ্রিস্টাব্দ) মেদিনীপুরের বেশিরভাগ অংশই উড়িষ্যার কেশরী, গঙ্গ, সূর্যবংশীয় রাজাদের অধীনস্থ ছিল। সে বিস্তৃত ইতিহাস এক্ষেত্রে অনালোচ্য বিষয়। শুধু এটুকু বললেই যথেষ্ট হবে ‘মাদলাপঞ্জী’ গ্রন্থ থেকে জানা যায় উড়িষ্যার শাসনতান্ত্রিক বিভাগের ৩১টি দণ্ডপাটের ৬টি দণ্ডপাট ছিল মেদিনীপুরের বিভিন্ন অংশকে নিয়ে। আর এই শাসনের সূত্র ধরে মেদিনীপুর অঞ্চলে ওড়িয়া ভাষা ও সংস্কৃতির ব্যাপক প্রভাব সূচিত হতে থাকে। বিনয় ঘোষ যথার্থ জানিয়েছেন—
‘আনুমানিক পাঁচশ বছর ধরে ক্রমাগত ঐতিহাসিক উত্থান-পতনের আঘাত পেয়ে মেদিনীপুরের দক্ষিণাঞ্চলের এই অংশে কোন পরিকল্পিত সংস্কৃতিসৌধ ভিত্তি থেকে চূডা পর্যন্ত সুশৃঙ্খল ধারায় গড়ে ওঠার অবকাশ পায়নি।… তার মধ্যে উড়িষ্যার গঙ্গবংশীয় ও পরবর্তী রাজারা এই অঞ্চলে দীর্ঘকাল ধরে প্রায় একচ্ছত্র প্রভুত্ব করেছেন।… রাজনৈতিক ক্ষেত্রে যাদের অখণ্ড প্রতিপত্তি ছিল, সংস্কৃতির ক্ষেত্রেও যে তারা নিরঙ্কুশ প্রভুত্ব কায়েম করবেন তাতে বিস্মিত হবার কিছু নেই। উড়িষ্যার সাংস্কৃতিক প্রভাব এই অঞ্চলেও তাই খুব বেশি দেখা যায়’।৪
এরপর থেকে (১৫৬৮ খ্রিস্টাব্দ) সীমান্তের রাজনীতিতে উল্টো স্রোত বইতে থাকে। সুলেমান কররানী উড়িষ্যার রাজাকে পরাজিত করে মেদিনীপুর সহ উড়িষ্যার বিস্তৃত অংশ বাংলার অন্তর্ভুক্ত করেন। এরপর মোগল এবং পরবর্তীতে (অষ্টাদশ শতকে) মুর্শিদাবাদের নবাবরা বিশেষত আলিবর্দী খাঁ কটক পর্যন্ত বাংলার সীমাকে বজায় রাখার চেষ্টা করেন। যদিও বেশ কিছু সময় মারাঠা বর্গীরা উড়িষ্যাসহ মেদিনীপুরের দক্ষিণ-পশ্চিমের বেশিরভাগ অংশ তাদের অধীনে রেখেছিল (১৮০৩ খ্রিস্টাব্দ পর্যন্ত); তবে সে লুঠেরা জাতির সাংস্কৃতিক প্রভাব এ অঞ্চলে খুবই কম। প্রসঙ্গত উল্লেখ্য ষোড়শ শতক থেকে  বাংলার অধীন উড়িষ্যাতে উপর বাঙালি অধিবাসীদের অভিবাসন ও সাংস্কৃতিক প্রভাব ক্রমশ বাড়তে থাকে। বিশেষত শাহ্ সুজার রাজত্ব (১৬৩৯
 – ১৬৬০ খ্রিস্টাব্দ) কালে বাংলা-বিহার-উড়িষ্যাকে একটি সুবার মধ্যে আনা হয় এবং তারপর থেকে ইংরেজ আমলের অনেকটা সময় পর্যন্ত ওড়িশার ময়ূরভঞ্জ ও বালেশ্বর জেলার বেশিরভাগ অঞ্চলকে মেদিনীপুরের সঙ্গে যুক্ত করা ছিল।
১৭৬৫ – ১৮০৩ খ্রিস্টাব্দের মধ্যে কয়েক ধাপে সমগ্র উড়িষ্যা ইংরেজদের অধিকারে আসে এবং শাসনের সুবিধার্থে উড়িষ্যাকে বেঙ্গল প্রেসিডেন্সির অন্তর্ভুক্ত করা হয়। রাজনৈতিক কারণে উনিশ শতকের মধ্যভাগে বাংলা ভাষা ও বাঙালি জাতির বেশ আধিপত্য ঘটতে থাকে উড়িষ্যায়। কারণ নবাবী আমল থেকে সুদক্ষ বাংলার বুদ্ধিমান প্রশাসকদের উড়িষ্যার বিভিন্ন সরকারি ক্ষেত্রে নিয়োগ করা হতে থাকে। ইংরেজ কোম্পানির আমলে এই ধারা আরো ব্যাপকতর হয়। উড়িষ্যার কোর্ট এবং স্কুলে ওড়িয়া ভাষার পরিবর্তে বাংলা ভাষা প্রচলনের দাবি ওঠে। ১৮৪১ খ্রিস্টাব্দে ‘The sadar board of Revenue proposed to substitute Bengali for Oriya as the language of government and business in Orissa’৫ এবং ১৮৪৮ কটকের কালেক্টর কমিশনারকে জানিয়েছিলেন ‘Oriya should Cease to exist as a separate language’৬ যদিও কমিশনার Golds burry এসব দাবি খারিজ করে দেন। তবু ওড়িয়া ভাষাকে মুছে ফেলে তার স্থানে বাংলাকে প্রতিস্থাপিত করার এক চক্রান্ত অনবরত চলতে থাকে। বিশেষত ১৮৬৮-১৮৭২ খ্রিস্টাব্দের মধ্যে পণ্ডিত রাজেন্দ্রলাল মিত্র, কান্তিলাল ভট্টাচার্যরা বারংবার দাবি করতে থাকেন বাংলা প্রচলনের। তাঁদের যুক্তি— ‘Oriya is not a separate language… Oriya was a mere dialect of Bengali’৭। ভাবলে অবাক লাগে, যে ওড়িয়া প্রায় ৬০০ বছর আগে বাংলা থেকে পৃথক হয়ে স্বতন্ত্র ভাষা ও লিপিরূপে বিকশিত হয়েছিল, রাজেন্দ্রলাল মিত্ররা রাজনৈতিক স্বার্থে তার স্বাতন্ত্র্যকে স্বীকার করলেন না। উপরন্তু দাবি করলেন যে তা বাংলার এক উপভাষা মাত্র। জন বীমস্ কিন্তু এই ভ্রান্ত ধারণার প্রতিবাদ করেছিলেন। আসলে এই ভাবেই বহু দেশে রাজনৈতিক ষড়যন্ত্রের শিকার হয়ে ভাষা নিধন (Language Jenocide) ঘটে। ওড়িয়ার ক্ষেত্রেও তাই ঘটত, যদি না সেই সময় বেশিরভাগ ওড়িয়াবাসী এর বিরুদ্ধে সোচ্চার হতেন। তাদের একের পর এক সমবেত আন্দোলনে এসব প্রস্তাব খারিজ হয়ে যায়।
বাংলা প্রেসিডেন্সি থেকে মুক্তি ও ওড়িয়া ভাষাভাষীর ভিত্তিতে রাজ্য গঠনের দাবি ওঠে বারংবার। সেক্ষেত্রে তমলুকসহ মেদিনীপুরকে উড়িষ্যার মধ্যে সংযুক্ত করার দাবি ছিল প্রবল। কারণ বহু শতক ধরে এই অঞ্চল গুলিতে প্রচুর অভিবাসিত ওড়িয়ারা বসবাস করে চলেছে এবং তাদের মাতৃভাষা তখনো ওড়িয়াই ছিল। অবশেষে মন্টেগুর রিপোর্ট অনুসারে ব্রিটিশরা বাংলা থেকে পৃথক করে ‘বিহার ও উড়িষ্যা’ প্রোভিন্স ১৯১২ খ্রিস্টাব্দে গঠন করে। কিন্তু মেদিনীপুরের এই দক্ষিণ-পশ্চিমাঞ্চলকে দেওয়া হল না নতুন প্রোভিন্সের সঙ্গে। ফলে মেদিনীপুরের বহু মানুষ ওড়িয়া ভাষাভাষী হলেও অধিবাসী হিসেবে হয়ে রইল বাঙালি। তবু উড়িষ্যাবাসীরা হাল ছাড়েনি। ১৯১৭ খ্রিস্টাব্দে যখন তারা পুনরায় ইউনাইটেড স্টেট রূপে উড়িষ্যার দাবি তোলে তখনো তারা দক্ষিণ-পশ্চিম মেদিনীপুরকে (কাঁথি মহাকুমা, কেশপুর, দাঁতন, গোপীবল্লভপুর, ঝাড়গ্রাম ও নারায়ণগড় থানা) উড়িষ্যার অন্তর্ভুক্ত করার কথা জানায়। কিন্তু তৎকালীন বাংলার সরকার সে প্রস্তাব নাকচ করে দেন। আর যুক্তি হিসেবে দেখানো হয় মেদিনীপুরবাসীরা যে ভাষা ব্যবহার করে তা পুরোপুরি ওড়িয়া নয় ওড়িয়া ও বাংলার এক মিশ্র রূপ। ‘The Government of bangal rejected the possibility of any transfer because to them the in habitants were strongly against the proposed transfer and the language of the inhabitants was a mixture of Bengali and Oriya considerably different from the language of Oriyas’৮ অবশেষে ৬টি জেলা নিয়ে ১৯৩৬ এর পয়লা এপ্রিল যখন ওড়িয়া ভাষাকেন্দ্রিক স্বতন্ত্র উড়িষ্যা রাজ্য গঠিত হলো তখন কোনোভাবেই মেদিনীপুরের দক্ষিণ-পশ্চিম অংশ উড়িষ্যায় যুক্ত হলো না। সীমান্তের ওপারে রইল বালেশ্বর আর এপারে রইল বাংলার মেদিনীপুর।
বাংলার দক্ষিণ-পশ্চিম সীমান্তের এই ভাঙ্গা-গড়ার দীর্ঘ ইতিহাস থেকে দুটি বিপরীত ধারায় ভাষা সরণের ঘটনা লক্ষ্য করা যায়। প্রথম পর্বে ওড়িয়া জাতির শাসনের সূত্র ধরে দক্ষিণ-পশ্চিম মেদিনীপুরের বিস্তৃত ভূখণ্ডে ওড়িয়া ভাষার ক্রমপ্রচলন ঘটে। আবার পরবর্তীকালে বাংলা প্রেসিডেন্সির অন্তর্গত উড়িষ্যায় বাংলা ভাষা প্রচলন ও বিস্তারের প্রচেষ্টা চলে। এর ফলে সীমান্ত সংলগ্ন মেদিনীপুরের ওড়িয়া বাসীদের ভাষা ও সংস্কৃতিগত এক সংকট তৈরি হয় ধীরে ধীরে। কারণ অধিবাসী সূত্রে তারা বর্তমানে বাঙালি হলেও কয়েক প্রজন্ম ধরে তারা ভাষা ও জাতিতে ওড়িয়া। কিন্তু বাংলা ভূখণ্ডে থাকার সূত্রে বাংলা ভাষা ও সংস্কৃতির চাপে তাদের মৌখিক ওড়িয়া ভাষার স্বরূপ ধীরে ধীরে বদলাতে শুরু করে। বহু পূর্বে উড়িষ্যা থেকে আগত ব্রাহ্মণ, করণ, রাজু প্রকৃতি সম্প্রদায়ভুক্ত মানুষজনের ওড়িয়া ভাষা ভৌগোলিক দূরত্বের কারণে ও দক্ষিণ পশ্চিমা বাংলা (সুম্ভক বাংলা) ঝাড়খন্ডী বাংলার প্রভাবে  পরিবর্তিত হতে থাকে এবং তা এক পৃথক ভাষারূপ গড়ে তোলে। এই ভাষাকে ওড়িয়া প্রভাবিত বাংলা ভাষা বলে চিহ্নিত করা চলে। ‘দক্ষিণ-পশ্চিম সীমান্ত বাংলার লোকায়ত সংস্কৃতি’ গ্রন্থে ড. বঙ্কিমচন্দ্র মাইতি এই ভাষাকে ‘উত্তরা ওড়িয়া উপভাষা’
৯ (যেহেতু উত্তর উড়িষ্যার বালেশ্বর জেলার সঙ্গে এই অঞ্চলের প্রাচীন সংযোগ ও ভাষাগত মিল রয়েছে) বলে চিহ্নিত করেছেন। অবশ্য এ নাম বিশেষ বিবেচনার অপেক্ষা রাখে।
প্রসঙ্গত এই ওড়িয়া প্রভাবিত বাংলা ভাষার স্বরূপ সম্পর্কে কয়েকটি বিষয় আলোচনা একান্ত জরুরী; যার মাধ্যমে এই ভাষার সংকটের ছবিটা আরো স্পষ্ট হবে। অখণ্ড মেদিনীপুরের দক্ষিণ-পশ্চিম অঞ্চলে প্রচলিত এই ভাষাকে দুটি বিভাষা অঞ্চলে ভাগ করা যেতে পারে। ১) মোহনপুরী ওড়িয়া প্রভাবিত বাংলা ২) কাঁথির  ওড়িয়া প্রভাবিত বাংলা।
 এই ভেদের প্রধান কারণ হল উড়িষ্যা সংলগ্ন এই আঞ্চলিক বাংলায় ওড়িয়া প্রভাব সব ক্ষেত্রে সমান নয়। রামনগর, মোহনপুর, দাঁতন, নয়াগ্রাম, গোপীবল্লভপুর, উড়িষ্যা লাগোয়া হওয়ায় ওড়িয়া ভাষার প্রভাব বেশি। আর কাঁথির ১ ও ২ নং ব্লক, এগরা মহাকুমার দক্ষিণ-পশ্চিমাংশ, পটাশপুরের দক্ষিণাংশ সীমান্ত থেকে দূরবর্তী হওয়ায় ওড়িয়া প্রভাব কিছুটা কম। প্রসঙ্গত উল্লেখ্য এইরূপ বিভাজনের ক্ষেত্রে জেলার ভৌগোলিক সীমারেখাকে নির্দিষ্ট করে ধরা হয়নি, ভাষাগত সাধর্ম্য লক্ষ্য করে এইরূপ বিভাজন করা হয়েছে।
এই প্রসঙ্গে দুটি বিভাষার নমুনা দিলে ওড়িয়ার প্রভাব কোথায় কতখানি তা বোঝা যাবে। যেমন—
১) আমি যাবোনা। (বাংলা)
মুঁ য়িবিনি। (ওড়িয়া)
মু য়িমিনি। (মোহনপুরী ওড়িয়া প্রভাবিত বাংলা)
আমে যিবানি। (কাঁথির ওড়িয়া প্রভাবিত বাংলা)
২) আমি আপনাকে স্বাগত জানাচ্ছি। (বাংলা)
আম্ভে(গৌরবার্থে)আপণঙ্কু স্বাগত্ জাণুছি। (ওড়িয়া)
মু তুমকু স্বাগত জাণুচি। (মোহনপুরী ওড়িয়া প্রভাবিত বাংলা)
আমে তুমকু স্বাগত জাণাউচে। (কাঁথির ওড়িয়া প্রভাবিত বাংলা)
ভাষার ধ্বনিতাত্ত্বিক ও রূপতাত্ত্বিক দিকের বিস্তৃত ব্যাখ্যা এখানে অনাবশ্যক বলে শুধু বাক্যিক রূপের দিকটি  উল্লিখিত হল। এখান থেকে সহজেই বোঝা যায় সীমান্ত সংলগ্ন মোহনপুরী বিভাষায় সর্বনাম ও ক্রিয়ারূপের ক্ষেত্রে উড়িয়া প্রভাব যতটা বেশি, কাঁথির বিভাষায় সে প্রভাব অনেক কম। বরং মান্য বাংলার দিকে তার ঝোঁক বেশি। যদিও ওড়িযার সব চিহ্ন তার দেহ থেকে এখনো সম্পূর্ণ মুছে যায়নি। আর ওড়িয়া ও বাংলার এই মিশ্র রূপকে লক্ষ্য করে গ্রীয়ার্সন মেদিনীপুরের ভাষাকে ‘Mechanical mixture of corrupt bengali and corrupt oriya’
১০ বলে দাবী করেছিলেন এবং মানুষের ভাষাব্যবহারের ধরণ নিয়ে সরসমন্তব্য করেছিলেন— ‘A man will begin a sentence in Oriya, drop into Bengali in his middle and go back to Oriya its end’।১১ তবে তাঁর ‘Mechanical mixture’ কথাটি আপত্তিজনক। কারণ যে দুটি ভাষা একই মাতৃগর্ভজাত এবং দীর্ঘকাল যারা সহোদর ভাবে সহাবস্থান করেছে আজ রাজনৈতিক কারণে তাদের পৃথক করা হলেও সাধর্ম্য বা স্বলক্ষণ সহজে মোছার নয়। তাই দক্ষিণ-পশ্চিম মেদিনীপুরের এই ভাষারূপ বহু শতক ধরে এক সহজাত ভাবে গড়ে উঠেছে।
তবে কাঁথির ওড়িয়া প্রভাবিত বাংলা ভাষারূপ যে দক্ষিণ-পশ্চিমা বাংলা তথা মান্য বাংলার প্রভাবে ধীরে ধীরে পরিবর্তিত হয়েছে সে কথা সহজেই বলা চলে। বিশেষত ব্রিটিশ আমল থেকে কাঁথি মহাকুমা বাংলা শিক্ষা-সংস্কৃতি ও রাজনীতির অন্যতম পীঠস্থান হয়ে ওঠে। রাজনীতির সূত্রে সেকালের রাজধানী কলকাতার সঙ্গে তার প্রত্যক্ষ যোগ সাধিত হয়। বিশেষত কাঁথির ভূমিপুত্র দেশপ্রাণ বীরেন্দ্রনাথ শাসমল, যিনি ছিলেন ব্রিটিশ কলকাতার অন্যতম কংগ্রেস নেতা ও ল-ইয়ার; তিনি কাঁথির উন্নতি কল্পে সম্পূর্ণ আত্মনিয়োগ করেন। ফলে নতুন নগরায়ণের জোয়ারে, কর্মসংস্থানের লক্ষ্যে এইসব  অঞ্চলের মানুষ ধীরে ধীরে মান্য বাংলার  দিকে ঝুঁকতে থাকে। তাছাড়া স্কুল-কলেজের ক্রমপ্রসারে তরুণ প্রজন্ম আঞ্চলিক ভাষার থেকে এই মান্য বাংলাকে বেশি করে গ্রহণ করতে থাকে। শুধু ঘরোয়া পরিবেশে ছাড়া সকল ক্ষেত্রেই মান্য বাংলার ব্যবহারিক প্রসার ঘটে। আর স্থানীয় মানুষের মৌখিক ভাষাও (ওড়িয়া প্রভাবিত বাংলা) মান্য বাংলার প্রভাবে পরিবর্তিত হয়ে ধীরে ধীরে নতুন রূপ লাভ করতে থাকে।
কিন্তু এই আঞ্চলিক ভাষার রূপও ক্রমশ ক্ষীণ হতে শুরু করেছে বিগত কয়েক দশক ধরে। বিশেষত দক্ষিণ-পশ্চিম মেদিনীপুর এখন সারা ভারতের কাছে বিখ্যাত দুটি কারণে— প্রথমত: পর্যটনস্থল, দ্বিতীয়ত: মৎসবন্দর। বিশেষত কাঁথির দীঘা, শঙ্করপুর, পেটুয়াঘাট, জুনপুট এমনকি উড়িষ্যার তালসারি এখন এই দুই কারণে প্রায় উন্নতির শিখরে লাফিয়ে চলেছে। আর সেই সূত্রে স্থানীয় মানুষজন এবং নবপ্রজন্ম শিক্ষিত হচ্ছে মান্য বাংলা, হিন্দি এবং ইংরেজি ভাষাতে। যার দ্বারা রুটি রোজগারের পথ খুব সুগম। কারণ ভাষাগত সমস্যা ব্যবসায়িক বা বহিঃসংযোগের ক্ষেত্রে বহু অন্তরায় সৃষ্টি করে।
এর পাশাপাশি আর একটি বিষয়ও ওড়িয়া প্রভাবিত আঞ্চলিক ভাষা ব্যবহারকে কোণঠাসা করে তুলেছে। আধুনিক শিক্ষিত বাঙালি সমাজ এই ভাষা ব্যবহারকারীদের প্রতি একটা উন্নাসিকতা প্রদর্শন করে চলেছে। বাংলার মানুষের ওড়িয়া ব্যবহারে তারা সুপ্রসন্ন নন। এমনকি স্কুলের শহুরে শিক্ষকরা ছাত্র-ছাত্রীদের আঞ্চলিক ওড়িয়া ভাষা ব্যবহার কিংবা উচ্চারণজনিত প্রভাবকে তীব্রভাবে ব্যাঙ্গ করে থাকেন। কেউ কেউ তাদের ‘উড়িয়া’ ‘উড়ে’বলে বিদ্রুপও করেন। এ অভিজ্ঞতা প্রবন্ধ-লেখকের একেবারে বাস্তব প্রসূত। কারণ চাকুরীর সূত্রে লেখককে বেশ কিছুদিন উড়িষ্যার সীমান্ত সংলগ্ন একটি স্কুলে কাজ করতে হয়েছিল। ছাত্রদের ব্যক্তিগত ক্ষেত্রে আঞ্চলিক ওড়িয়া প্রভাবিত বাংলা বলার পক্ষে ওকালতি করতে গিয়ে বহুবার শহুরে শিক্ষকদের সঙ্গে বাগ-বিতণ্ডায় জড়াতে হয়েছে তাঁকে। এমনকি বহু স্থানীয় আঞ্চলিক ওড়িয়াভাষী শিক্ষকরা স্টাফ রুমে ব্যক্তিগত আলাপ-আলোচনা কালে নিজেদের আঞ্চলিক ভাষা ব্যবহার করার প্রবল ইচ্ছা প্রকাশ করেন। কিন্তু শহুরে শিক্ষিতদের নিকট সম্মান খোয়া যাওয়ার ভয়ে কোথাও নিজের ভাষাকে গুটিয়ে নেন আর মান্য বাংলা বলতে বাধ্য হন।
রবীন্দ্রনাথ একদা লোকসাহিত্য চর্চায় হাত দিতে গিয়ে বুঝেছিলেন লোকভাষা ও লোকসংস্কৃতির উপাদান সমাজের এত নিম্নস্তরে নেমে গেছে যে তাদের পুনরুদ্ধার করা খুব সহজ নয়। বর্তমান ক্ষেত্রে সে কথা আরও বেশি সত্য। কারণ আধুনিক Globalization এর প্রভাব ভাষার রূপ ও ব্যবহারকে করে তুলেছে অনেক বিকৃত। ভাষার মধ্যে ইংরেজি, হিন্দির মাত্রাছাড়া ব্যবহার মানুষের আঞ্চলিক ভাষিক রূপকে সংকুচিত করে চলেছে। ওড়িয়া প্রভাবিত বাংলার ক্ষেত্রে এসব সমস্যা তো আছেই, তার পাশাপাশি শিক্ষিত বাঙালিদের এই ভাষার প্রতি প্রবল উন্নাসিকতা, অর্থকরী শিক্ষার প্রসার, ব্যবসা-বাণিজ্যের ক্রমবিস্তার এইসব অঞ্চলের মানুষদের মান্য বাংলার প্রতি প্রবল ঝোঁক বাড়িয়ে দিয়েছে। এই আগ্রাসনের কবল থেকে রক্ষা করতে না পারলে ওড়িয়া প্রভাবিত বাংলায় আঞ্চলিক রূপও খুঁজে পাওয়া দুর্লভ হবে। এক্ষেত্রে ভাষা রক্ষায় অগ্রণী ভূমিকা নিতে হবে স্থানীয় শিক্ষিত সমাজকে। বিশেষত দক্ষিণ-পশ্চিম বাংলার ওড়িয়া ব্রাহ্মণ, করণ, রাজু প্রভৃতি সম্প্রদায়কে (কারণ এদের মৌখিক ভাষাই হল ওড়িয়া প্রভাবিত বাংলা) নিজেদের সমাজ-পরিবেশে এ ভাষা ব্যবহারে আগ্রহী হতে হবে। মনে রাখতে হবে শিক্ষা ও কর্মক্ষেত্রে মান্য বাংলার ব্যবহার যেমন আবশ্যক, তেমনি আঞ্চলিক সমাজ ও সংস্কৃতিতে নিজের আঞ্চলিক ভাষার রূপকে রক্ষা করাও অন্যতম কর্তব্য। কারণ আঞ্চলিক ভাষা বৈচিত্র্য নিয়েই তো একটি ভাষার সামগ্রিক রূপ। এই সমস্ত আঞ্চলিক রূপ রক্ষিত না হলে কথ্য বাংলা ভাষার ঔপভাষিকবৈচিত্র্য লুপ্ত হবে। সেই সঙ্গে হারিয়ে যাবে ভাষাকেন্দ্রিক সমাজ তথা জাতির ভাঙা-গড়ার ইতিহাস।

লেখক পরিচিতি: সহকারী অধ্যাপক; ঝাড়গ্ৰাম রাজ কলেজ (গার্লস’ উইং)।
রবীন্দ্রভারতী বিশ্ববিদ্যালয়ের প্রাক্তনী অধ্যাপক ড. নিরুপম আচার্য, বাংলা ভাষা ও সাহিত্যের তন্নিষ্ঠ পাঠক ও গবেষক হিসেবে ইতিমধ্যে নজর কেড়েছেন। প্রায় দুই দশক জুড়ে অধ্যাপক হিসেবে যেমন তিনি অধ্যাপনা করেছেন, তেমনি লিখেছেন অনেক মূল্যবান গ্রন্থ। ভাষাতত্ব, সাহিত্যতত্ব, চরিতসাহিত্য, রবীন্দ্রসাহিত্য প্রভৃতি বিষয়ে তাঁর স্বচ্ছন্দ পদচারণা। সম্পাদনা করেছেন ‘কলাবতী’ সাহিত্য পত্রিকা।বর্তমানে তাঁর সম্পাদনায় প্রকাশিত হচ্ছে ই-ম্যাগাজিন ‘সৃষ্টির নানাকথা’। এর পাশাপাশি যোগ্যতার সাথে তিনি পরিচালনা করে চলেছেন সেমিনার। বর্তমান প্রস্তুত গ্রন্থটি তারই ফসল। মাতৃভাষা বাঙলার বিপন্নতার কথা বাঁধা পড়েছে কালো অক্ষরে। যার ভেতর থেকে পাঠক খুঁজে পাবেন নানা তথ্য ও সত্য ।
ভাষা মনের ভাবকে প্রকাশ করে। মনের মধ্যে যে আবেগ, অনুভূতির সৃষ্টি হয়, তা বাইরে প্রকাশের মাধ্যমই হল ভাষা। এই ভাষাই মানুষকে, মানুষের সৃজনশীলতাকে প্রকাশ করতে সাহায্য করে। ফলতঃ সৃষ্টি হয় সাহিত্যের।জার্মান ভাষাবিদ হূমবোল্ট বলেন ‘Ihre Sprache its ihr Geist, und ihr Geist ihre Sprache।’১ অর্থাৎ মানুষের ভাষাই হল তার আত্মা, আর তার আত্মাই হল তার ভাষা। ভাষার মাধ্যমেই মানুষ সামাজিক ভাব আদান-প্রদান, সংঘবদ্ধ ও গোষ্ঠীবদ্ধ হয়। ভাষাই মানুষকে উন্নততর জীব হিসেবে স্বতন্ত্রতা দেয়। রবীন্দ্রনাথ ভাষা ও সাহিত্যের কথা বলতে গিয়ে বাহ্যজগৎ ও অভ্যন্তরের জগৎ তথা অন্তর জগতের কথা বলেছেন। ভাষাবিজ্ঞানী নোয়াম চমস্কি তাঁর ‘Aspects of the Theory of syntax’ গ্রন্থে বলেছেন, “…… in the technical sence, linguistic theory is mentalistic, since it is concerned with discovering a mental reality under lying actual behavior।”২ পৃথিবীতে অসংখ্য ভাষা রয়েছে। সংখ্যাটা প্রায় সাড়ে চার হাজার। প্রত্যেক ভাষারই নির্দিষ্ট নিজস্ব বুনন, গঠনকাঠামো তথা ব্যাকরণ আছে। ব্যাকরণই হল ভাষার মূল। প্রত্যেক ভাষার মতো বাংলা ভাষারও নিজস্ব ব্যাকরণ কাঠামো রয়েছে। আর তাঁর উপরেই দাঁড়িয়ে আছে বাংলা সাহিত্য। লিওনার্ড ব্লুমফিল্ড বলেছেন:
“An unfortunate outgrowth of the general grammar idea was the belief that the grammarian or lexicographer, fortified by his powers of reasoning, can ascertain the logical basis of language and prescribe how people out to speak.”৩
ভাষাচর্চার একটি সুদীর্ঘ ইতিহাস রয়েছে। প্রথমেই সেই ইতিহাসের দিকে একটু নজর দেওয়া যাক। প্রাচীনকাল থেকেই পৃথিবী জুড়ে ভাষাচর্চার সূত্রপাত হয়েছে। মূলত চারটি দেশ পৃথিবীতে প্রাচীনকালে ভাষাচর্চার প্রাথমিক সূত্রপাত ঘটায়। দেশগুলি হল যথাক্রমে ভারত, গ্রীস, রোম ও মিশর। তবে এদের মধ্যে প্রাচীন ভারতবর্ষেই সর্বপ্রথম ভাষাচর্চার নজির মেলে বলে অনুমান করেছেন ভাষা পর্যটকেরা। বৈদিক ভাষায় লিখিত বেদই (ঋকবেদ) ভারত তথা পৃথিবীর ভাষাচর্চার প্রাথমিক নিদর্শন। সেই গ্রন্থেই ‘বাক্’ শব্দের প্রথম উল্লেখ ঘটে। দেবরাজ ইন্দ্র এই শব্দ প্রথম ব্যবহার করেন ও তার বিশ্লেষণ করেন। ঋকবেদে বলা হয়েছে, “চত্বারি বাক্‌পরিমিতা পদানি ……” (১/১৬৪/৬৫)। ব্যাকরণ শব্দের বিশ্লেষণও বেদে পাওয়া যায় – ব্যাকরণ = বি + আ + √কৃ + অনট। এর পরবর্তীতে উপনিষদ, বেদাঙ্গ, ব্রাহ্মণ প্রভৃতি গ্রন্থে প্রাচীন ভারতবর্ষে ভাষাচর্চা ঘটে। তারও পরে, ৫০০ খ্রিস্ট পূর্বাব্দে সংস্কৃত ভাষায় পাণিনি ব্যাকরণ তথা ভাষাচর্চার গুরুত্বপূর্ণ গ্রন্থ ‘অষ্টাধ্যায়ী’ রচনা করেন। আটটি অধ্যায়ে ৩২টি উপঅধ্যায়ে চার হাজার ভাষা সূত্রকে সেখানে পাণিনি লিপিবদ্ধ করেন। এরপরে পতঞ্জলি থেকে শুরু করে কাত্যায়ণ, চন্দ্রগোমী থেকে শুরু করে বামন, ভর্তৃহরি সকলেই প্রাচীন ভারতবর্ষে ভাষাচর্চা করেছেন। যদিও এই ভাষাচর্চা হয়েছিল মূলত বৈদিক ও সংস্কৃত ভাষাকে কেন্দ্র করে। বাংলা ভাষার তখন কোন অস্তিত্ব ছিল না।
প্রাচীন ভারতবর্ষের মতো সমান্তরালভাবে গ্রীস, রোম ও মিশরেও ভাষাচর্চার সূত্রপাত ঘটেছে। প্রাচীন গ্রীসে ভাষাচর্চার সূত্রপাত ঘটে সফিস্ট সম্প্রদায়ের দার্শনিকদের দ্বারা। এরপরে ক্রমে ক্রমে হেরোডোটাস, প্লেটো (৪২৭ খ্রি. পূ. – ৩৪৮ খ্রি. পূ.) ও অ্যারিস্টটলের (৩৮৪ খ্রি. পূ. – ৩২২ খ্রি. পূ.) মধ্য দিয়ে গ্রীসের ভাষাচর্চা তরান্বিত হয়। রোমেও ভাষাচর্চা শুরু হয় গ্রীক প্রভাবপুষ্ট হয়ে। সেখানে ভারো থেকে কুইন্তিলিয়ানুস, দোনাতুস, প্রিস্কিয়ানুস ভাষাচর্চার ক্রমান্বতি ঘটায়। মিশরেও ভাষাচর্চার সূত্রপাত হয়।
প্রাচীন ভারতবর্ষে ভাষাচর্চার ক্ষেত্রে যতটা উন্নতিসাধন ঘটেছিল, মধ্যযুগে ঠিক ততটাই অবক্ষয়িত হয়েছিল। মধ্যযুগে ভারতবর্ষে ভাষাগ্রন্থের তথা ভাষাচর্চার তেমন নজির মেলে না। আধুনিক যুগ অর্থাৎ উনবিংশ ও বিংশ শতাব্দীতে ভারতবর্ষের ভাষাচর্চা আবার নব কলেবর প্রাপ্ত হয়। বাংলা ভাষাচর্চাও শুরু হয়। মূলত শ্রীরামপুর মিশনের মাধ্যমে বাংলা ভাষাচর্চার সূত্রপাত ঘটে। যদিও পৃষ্টপোষক হিসেবে বিদেশিরাই বাংলা ভাষাচর্চা শুরু করেন। উইলিয়াম কেরি, জন টমাস, মার্শম্যান, ওয়ার্ড, বার্নসডন ছিলেন তাঁদের মধ্যে সর্ব-অগ্রগণ্য। যদিও শ্রীরামপুর মিশন প্রতিষ্ঠা হওয়ার পূর্বে ১৭৭৮ খ্রিস্টাব্দে ইংরেজ কর্মচারী হালহেড তাঁর ‘A Grammar of the Bengali Language’ গ্রন্থে প্রথম ধাতুতে খোদাই বাংলা অক্ষর ব্যবহার করেন। মূলত কোম্পানীর কর্মচারীগণকে বাংলা ভাষা শেখানোর তাগিদেই তিনি এই গ্রন্থ রচনা করেন। এরপর পোর্তুগীজ মিশনারী মানোত্রল-দ্য-আসসুম্পসাঁউ ও দোম আন্তেনিও-দো-রোজারিও বাংলা ভাষাচর্চা ও গ্রন্থ রচনা করেন। মানোত্রলের ব্যাকরণ অভিধান গ্রন্থটির নাম ছিল ‘Vocabulario em idioma Bengalla e Portuguez’।৪ শ্রীরামপুর মিশনের পর ১৮০০ খ্রিস্টাব্দে ফোর্ট উইলিয়াম কলেজ প্রতিষ্ঠিত হয়। সেই সময় উইলিয়াম কেরী সহ একাধিক বাঙালি লেখক বাংলা ব্যাকরণচর্চায় হাত লাগান। কেরী, ‘কথোপকথন’ (১৮০১ খ্রি.) ইংরাজিতে ‘Dialouges’ নামে একটি গ্রন্থ রচনা করেন। রচনা করেন একটি অভিধানও। যার নাম ‘A Dictionary of the Bengali Language in which words or tresed to their Origin and their Various minings given’। যদিও এই সব ব্যাকরণগুলি সিভিলিয়ান কর্মচারীদের উপযোগী হিসেবে বাংলা ভাষাচর্চা হয়েছিল। ক্রমে বিদেশিদের হাত থেকে বাংলা ভাষাচর্চা দেশিয় বৈয়াকরণের হাতে ন্যাস্ত হয়। শুরু হয় বাংলা ভাষা চর্চার নতুন কালপর্ব।
বাংলা ভাষায় প্রথম ব্যাকরণগ্রন্থ রচনা করেন রামমোহন রায় (১৭৭৪ খ্রি. – ১৮৩৩ খ্রি.)। তাঁর রচিত ব্যাকরণ গ্রন্থটি হল ‘গৌড়ীয় ব্যাকরণ’ (১৮৩৩ খ্রি.)। এখানে তিনি ভাষার ধ্বনিতত্ত্ব ও রূপতত্ত্ব নিয়ে আলোচনা করেন। বাংলা ভাষার কারক, সমাস, বচন, ধ্বনি, প্রত্যয় প্রভৃতি বিষয় এখানে উঠে আসে। যদিও রামমোহন রায় ‘গৌড়ীয় ব্যাকরণ’ লেখার পূর্বে ইংরেজি ভাষায় বাংলা ব্যাকরণ চর্চা করেছিলেন। গ্রন্থটির নাম ছিল ‘Bangalee Grammar in the English Language’ (১৮২৬ খ্রি.)। অনেকে এই ইংরেজি ভাষায় লিখিত ব্যাকরণটির অনূদিত রূপ হিসেবে ‘গৌড়ীয় ব্যাকরণ’কে দেখেন। যাইহোক রামমোহনের হাতে বাংলা ভাষা চর্চার প্রাথমিক সূত্রপাত ঘটে।
এরপর অনেকেই বাংলা ভাষাচর্চায় এগিয়ে আসেন। যার মধ্যে উল্লেখযোগ্য হলেন শ্যামাচরণ সরকার, ঈশ্বরচন্দ্র বিদ্যাসাগর (১৮২০ খ্রি. – ১৮৯১ খ্রি.), বঙ্কিমচন্দ্র চট্টোপাধ্যায় (১৮৩৮ খ্রি. – ১৮৯৪ খ্রি.), রবীন্দ্রনাথ ঠাকুর (১৮৬১ খ্রি. – ১৯৪১ খ্রি.) প্রমুখ। যদিও শ্যামাচরণ সরকার বাংলা ভাষাচর্চা করেন ইংরেজি ভাষায়। তাঁর ভাষা গ্রন্থটির নাম ‘Introduction to the Bangalee Language’ (১৮৫০ খ্রি.)। ঈশ্বরচন্দ্র বিদ্যাসাগর বাংলা ভাষা ও ব্যাকরণ চর্চায় গুরুত্বপূর্ণ ভূমিকা পালন করেন। বাংলা গদ্যকে শিল্পসম্মত ও অভিজাত রূপ দেওয়ার পাশাপাশি, বাংলা ভাষা নিয়েও একাধিক গ্রন্থ রচনা করেছেন। তাই রবীন্দ্রনাথের মতে বিদ্যাসাগর ‘দেবতার চেয়েও দুর্লভ মানুষ’। বিদ্যাসাগর রচিত ব্যাকরণ গ্রন্থগুলি হল—

যদিও উপরিউক্ত প্রথম তিনটি গ্রন্থই সংস্কৃত ব্যাকরণের সাহিত্য, স্বরূপ, রূপনীতি ও তাত্ত্বিক দিক নিয়ে আলোচিত হয়েছে। ‘বর্ণপরিচয়’ বাঙালির লেখা, বাঙালির জন্য শ্রেষ্ঠ ব্যাকরণ গ্রন্থ। বাঙালির অক্ষরজ্ঞান ঘটেছে এই গ্রন্থের মাধ্যমে। বাংলা ভাষা ও ব্যাকরণের মূল ভিত হল বিদ্যাসাগরের এই ‘বর্ণপরিচয়’ গ্রন্থ। এই গ্রন্থে বিদ্যাসাগর স্বরবর্ণ, ব্যঞ্জনবর্ণের পরিচয়, ‘ই’-কার, ‘ও’-কার, ‘আ’-কার প্রসঙ্গ, যুক্তবর্ণের ব্যবহার, অনুস্বার ও বিসর্গ যোগে শব্দের উদাহরণ, ‘ন’ ফলা, ‘ণ’ ফলা, ‘ম’ ফলার ব্যবহার করেছেন। নিম্নে ‘র’ ফলা, ‘ম’ ফলা, ‘ল’ ফলা, ‘ন’ ফলার উদাহরণ তুলে ধরা হল—
“‘র’ ফলা – প্রণয়, প্রাণ, প্রীতি, প্রেরণ।
‘ল’ ফলা – অম্ল, ম্লান, অম্লান।
‘ব’ ফলা – ধ্বনি, ধ্বংস, সাধ্বী।
‘ন’ ফলা – অন্ন, ভিন্ন, অবসন্ন, সন্নিধান।
‘ম’ ফলা – জন্ম, উন্মাদ।”৫
যুক্তবর্ণের ব্যবহারও দ্বিতীয় ভাগে সুন্দরভাবে বিবৃতি করেছেন। যেমন— ‘ঐক্য’, ‘বাক্য’, ‘মাণিক্য’ ইত্যাদি।৬ এর মধ্যে শ্রুতিমধুরতাও লক্ষণীয়। যা শিশু সুলভতাকে আকৃষ্ট করে। এরই সঙ্গে বিদ্যাসাগর এই গ্রন্থে উপদেশমূলক বিভিন্ন পাঠও রচনা করেছেন।
বাংলা ভাষাকে অগ্রগতি দিয়েছেন সাহিত্য সম্রাট বঙ্কিমচন্দ্রও। বাংলা ভাষাকে মান্যতা দেওয়ার জন্য তিনি ‘বঙ্গদর্শনে’র (১৮৭২ খ্রি., এপ্রিল) মতো পত্রিকার সৃষ্টি করেছেন। যদিও ভাষাচর্চামূলক নির্দিষ্ট কোন গ্রন্থ তিনি রচনা করেননি। বিভিন্ন প্রবন্ধের মধ্যে বাংলা ভাষাচর্চার নিদর্শন তিনি রেখেছেন। যেসব প্রবন্ধে ভাষাচর্চার প্রত্যক্ষ নিদর্শন মেলে সেগুলি হল— ‘বাঙ্গালা ভাষা’, বাঙ্গালার নব্য লেখকদিগের প্রতি নিবেদন’, ‘গীতিকাব্য’ ইত্যাদি। তিনি বাংলা ভাষা ও বাঙালি জাতির উন্নতির জন্য আমরণ চেষ্টা করেছেন। তাই বঙ্কিমচন্দ্র ‘বঙ্গদর্শনের পত্র–সূচনা’য় বলেছেন:
“যতদিন সুশিক্ষিত জ্ঞানবন্ত বাঙ্গালিরা বাঙ্গালা ভাষায় আপন উক্তি সকল বিন্যস্ত করিবেন, ততদিন বাঙ্গালির উন্নতির কোন সম্ভাবনা নাই।”৭
রবীন্দ্রনাথ বাংলা ভাষা ও সাহিত্যের শ্রেষ্ঠ শিল্পী। বিদ্যাসাগর, বঙ্কিমের পাশাপাশি রবীন্দ্রনাথও বাংলা ভাষাকে বিশ্ব মানচিত্রে পৌঁছে দেওয়ার চেষ্টা করেছিলেন। তাই কবিতা, নাটক, গল্প, প্রবন্ধ, উপন্যাস লেখার পাশাপাশি ভাষাচর্চামূলক একাধিক গ্রন্থও তিনি রচনা করেছেন। তাঁর ভাষাচর্চাকেন্দ্রিক গ্রন্থগুলি বাংলা ভাষার উল্লেখযোগ্য দিক ও পথ নির্দেশক। তাঁর রচিত গ্রন্থগুলি হল—

এছাড়াও বিভিন্ন প্রবন্ধে তিনি বাংলা ভাষা নিয়ে চর্চা করেছেন। আবিস্কার করেছেন বাংলা ব্যাকরণের নানা সূত্র ও নিয়মাবলী। ‘শব্দতত্ত্ব’ প্রবন্ধ গ্রন্থে একাধিক প্রবন্ধ রয়েছে। যেখানে তিনি বাংলা ভাষার বিভিন্ন বিষয় উপস্থাপনা করেছেন। একদিকে ধ্বনির উচ্চারণ, স্বরবর্ণ অ, স্বরবর্ণ এ, টা টো টে, বাংলা শব্দদ্বৈত, ধ্বন্যাত্মক শব্দ নিয়ে যেমন আলোচনা করেছেন, তেমনি বাংলা কৃৎপ্রত্যয়, বাংলা বহুবচন নিয়েও সম্যক পরিচয় দিয়েছেন। আবার বীম্‌সের বাংলা ব্যাকরণ থেকে শুরু করে বাংলা ভাষার ইঙ্গিত ও ভবিষ্যতও তিনি উপস্থাপন করেছেন। বাংলা ভাষার প্রতি আবেগবিহ্বল ও শ্রদ্ধাশীল হয়ে রবীন্দ্রনাথ বলেছেন:
“এ দেশে থাকিয়া যাঁহারা ইংরেজি শেখেন, তাঁহারা কেহ কেহ ব্যাকরণকে বাঁচাইয়াও ভাষাকে বধ করিতে ছাড়েন না।”৮
রবীন্দ্রনাথ ‘বাংলা শব্দতত্ত্ব’ নিয়েও একটি প্রবন্ধ গ্রন্থ রচনা করেছিলেন। যেখানে তিনি বাংলা ভাষার তির্যক রূপ, বিশেষ্য, বিশেষণ, প্রতিশব্দ, বাংলা বহুবচন, বাংলা চলিত ভাষার রূপ এবং বাংলা বানান নিয়ে বিস্তারিত আলোচনা করেছেন। ‘বাংলা ভাষা পরিচয়’ গ্রন্থে বাংলা বচন, প্রত্যয়, ধাতু, লিঙ্গ, বিভক্তি, ক্রিয়ার রূপ, শব্দমূল ইত্যাদি নিয়ে আলোকপাত হয়েছে। অর্থাৎ রবীন্দ্রনাথ বাংলা ভাষার ধ্বনিতত্ত্ব, রূপতত্ত্বের এবং বাক্যতত্ত্বের সামগ্রিক পরিচয় তাঁর ভাষা প্রবন্ধ গ্রন্থে রেখেছেন। তিনি তাঁর দীর্ঘ আশি বছরের জীবনে বারবার ভাষা ও সাহিত্য নিয়ে আলোচনা করেছেন। যে আলোচনা ভবিষ্যত পথের দিশারি হয়েছে।
বঙ্গদেশে ভাষাচর্চা সাধারণত দুটি ধারা বহন করে আধুনিকতা প্রাপ্ত তথা এগিয়ে চলেছে। যথা— এক. ঐতিহাসিক ব্যাকরণের ধারা, দুই. বর্ণনামূলক ব্যাকরণের ধারা। বিজ্ঞানী নোয়াম চমস্কি তাঁর ‘Aspects of the Theory of Syntax’ (১৯৬৫ খ্রি.) গ্রন্থে ‘রূপান্তমূলক সঞ্জননী ব্যাকরণে’র কথা আধুনিককালে বলেছেন। যদিও চমস্কির ‘রূপান্তমূলক সঞ্জননী তত্ত্ব’ বা ‘বর্ণনামূলক ভাষাবিজ্ঞানে’র কথা অনেক আগেই পাণিনি, কাত্যায়ন, পতঞ্জলীর ব্যাকরণ গ্রন্থের মধ্যেই নিহিত ছিল। চমস্কি তা স্বীকারও করেছেন। তিনি পাণিনির ‘অষ্টাধ্যায়ী’ তথা ‘পাণিনিয় ব্যাকরণ’কে মর্যাদার সঙ্গে স্বীকৃতি দিয়েছেন। বাংলা ভাষার ব্যাকরণচর্চা নিয়ে আধুনিককালে অনেক ভাষাতাত্ত্বিক ও ভাষাবিদ্‌রা এগিয়ে এসেছেন। যেখানে এপার বাংলা ও ওপার বাংলা অর্থাৎ ভারতবর্ষের পশ্চিমবঙ্গ ও বাংলাদেশ উভয়েই বাংলা ভাষার কলেবর বৃদ্ধি করেছে ও করছে। নিম্নে দুইদেশের বিভিন্ন ভাষাবিদ্‌ ও তাদের ভাষাচর্চার সংক্ষিপ্ত পরিচয় তুলে ধরা হল। তারই সঙ্গে সময়ের সঙ্গে ভাষার স্রোত বা ধারারও একটি রূপরেখা তুলে ধরা হল।
আধুনিককালে বাংলা ভাষাচর্চায় সবচেয়ে অগ্রণী ভূমিকা পালন করেছেন ভাষাতাত্ত্বিক সুনীতিকুমার চট্টোপাধ্যায় (১৮৯০ খ্রি. – ১৯৭৭ খ্রি.)। তিনি বৈজ্ঞানিক যুক্তিপূর্ণ দৃষ্টিভঙ্গিতে ভাষাচর্চা করেছেন। তিনি বাংলা ও সংস্কৃত ভাষার পাশাপাশি হিন্দি, ওড়িয়া, ফরাসি, লাতিন, গ্রিক, ইংরেজি, জার্মান প্রভৃতি ভাষায় পাণ্ডিত্য অর্জন করেন। বাংলা ভাষার বিকাশে তাঁর ভূমিকা প্রশংসাতীত। তিনি ভাষাচর্চার ক্ষেত্রে শিক্ষাগুরু হিসেবে লণ্ডন বিশ্ববিদ্যালয়ের অধ্যাপক ডি.এল.বার্নেট ও পারি বিশ্ববিদ্যালয়ের অধ্যাপক জ্যুল ব্লকের সাহচর্য পান। ১৯২১ সালে ‘Indo Aryan Linguistics – The origin and Development of the Bengali Language’৯ শিরোনামে গবেষণা করে ডি. লিট্. উপাধি লাভ করেন। বাংলা ভাষাচর্চায় তিনি একাধিক ইংরেজি ও বাংলা গ্রন্থ রচনা করেন। ইংরেজি গ্রন্থগুলি হল— ‘The Origin and Development of the Bengali Language’ (১৯২৬ খ্রি.), ‘A Brief Sketch of Bengali Phonetics’ (১৯২১ খ্রি.), ‘Bengali Self Taught’ (১৯২৭ খ্রি.), ‘A Bengali Phonetic Reader’ (১৯২৮ খ্রি.), ‘Indo-Aryan and Hindu’ (১৯৪২ খ্রি.), ‘Language and Linguistic Problems’ (১৯৪৩ খ্রি.), ‘Language and Literature of Modern India’ (১৯৪৫ খ্রি.), ‘Dravidian’ (১৯৬৫ খ্রি.), ‘Phonetics in the study of classical languages in the East’ (১৯৬৭ খ্রি.), ‘Balts and Aryan’ (১৯৬৭ খ্রি.)।
সুনীতিকুমার চট্টোপাধ্যায় ইংরেজি গ্রন্থের পাশাপাশি বাংলা ভাষায় লেখা বাংলা ব্যাকরণ গ্রন্থও রচনা করেছেন। নিম্নরূপে তা তুলে ধরা হল—

‘বাঙ্গালা ভাষাতত্ত্বের ভূমিকা’ কলকাতা বিশ্ববিদ্যালয় থেকে প্রকাশিত হয়। গ্রন্থটির নবম সংস্করণ প্রকাশিত হয় ১৯৯৬ খ্রিস্টাব্দে। গ্রন্থটিতে অপিনিহিতি, অভিশ্রুতি, স্বরসঙ্গতি, অপশ্রুতি নিয়ে আলোচনার পাশাপাশি, বাংলা ভাষার সংক্ষিপ্ত ইতিহাস, বাংলা সাহিত্যের সংক্ষিপ্ত ইতিহাস, বাঙালি জাতির ইতিহাস ও গ্রাম্য শব্দ-সঙ্কলন রয়েছে।
‘ভাষা-প্রকাশ বাঙ্গালা ব্যাকরণ’ গ্রন্থটি পাঁচটি উপঅধ্যায়ে রচিত। প্রত্যেকটি উপঅধ্যায় আবার একাধিক বিষয়ে বিন্যস্ত। ভাষার সাধু চলিত রূপের আলোচনা থেকে শুরু করে, বর্ণ, বর্ণমালা, শ্বাসাঘাত, অপিনিহিতি, অভিশ্রুতি, নত্ববিধান, ষত্ব-বিধান, কারক, বিভক্তি, শব্দ, ধাতু, প্রত্যয়, ক্রিয়া অর্থাৎ ধ্বনিতত্ত্ব, রূপতত্ত্ব, বাক্যতত্বের সার্বিক দিক আলোচিত হয়েছে। বিভিন্ন প্রকার ছন্দ ও অলংকারের পরিচয়ও রয়েছে। ‘ভারতের ভাষা ও ভাষা সমস্যা’ গ্রন্থটিতে আধুনিক আর্যভাষা সমূহের বিবরণ রয়েছে। আর ‘বাঙ্গালা ভাষা প্রসঙ্গ’ গ্রন্থটি বাংলা ভাষার উচ্চারণ, অভিধান, বাংলা বানান সমস্যা, বাংলা ভাষা শব্দ পরিচয় ইত্যাদি রয়েছে। গ্রন্থটি ২৪টি অধ্যায়ে বিন্যস্ত।
সুনীতিকুমার চট্টোপাধ্যায়ের বাংলা ভাষাচর্চার মাধ্যমে বাংলা ভাষার দ্বার উন্মোচিত হয়েছিল। ফলে তাঁর দেখানো পথে বাংলা ভাষাকে, ভাষাচর্চাকে অনেকেই সমৃদ্ধ করেছেন। যার মধ্যে উল্লেখযোগ্য হলেন সুকুমার সেন (১৯০১ খ্রি. – ১৯৯২ খ্রি.)। তিনি ছিলেন সুনীতিকুমারের ছাত্র। তিনি ১৯২৩ সালে কলকাতা বিশ্ববিদ্যালয় থেকে তুলনামূলক ভাষাতত্ত্বে এম. এ. পরীক্ষা পাশ করেন। তিনি ১৯৩৬ সালে ‘Historical Syntax of Middle and New Indo-Aryan’ শিরোনামে গবেষণা করে পি. এইচ. ডি ডিগ্রী লাভ করেন। ভাষা বিষয়ে গবেষণা করে তিনি ‘প্রেমচাঁদ রায় চাঁদ’ বৃত্তিও পান। তিনি বাংলা ভাষা নিয়ে একাধিক গ্রন্থ রচনা করেছেন। সেগুলি হল—

বাংলা ভাষায় লিখিত প্রথম উল্লেখযোগ্য ব্যাকরণ গ্রন্থ হল ‘ভাষার ইতিবৃত্ত’। এই গ্রন্থটি রচনায় সুকুমার সেন, সুনীতিকুমারের ‘O.D.B.L.’ গ্রন্থের দ্বারা প্রভাবিত হয়েছেন। গ্রন্থটিতে তিনি বাংলা ভাষার বিভিন্ন প্রসঙ্গের উপস্থাপনা করেছেন। গ্রন্থটিতে একদিকে যেমন ভাষা, উপভাষা, অপভাষা, মিশ্রভাষা, ধ্বনির পরিবর্তনের রীতি, সূত্রাবলী, ধ্বনিবিজ্ঞান, স্বরধ্বনি, ব্যঞ্জনধ্বনি, অর্ধ-ব্যঞ্জন, দ্বি-ব্যঞ্জন, ইন্দো-ইউরোপীয় ভাষা বংশের পরিচয় দিয়েছেন, তেমনি শব্দার্থতত্ত্ব, বাংলা শব্দভাণ্ডার, লিঙ্গ, বচন, কারক, উপসর্গ, প্রত্যয়, ক্রিয়া, শব্দ গঠন, বাক্য গঠন, পদবিধির আলোচনাও উঠে এসেছে। আঠারোটি অধ্যায় ও পরিশিষ্ট অংশ যোগে গ্রন্থটি রচিত।
নব্য ভারতীয় আর্যভাষার উপর সুকুমার সেনের আর একটি উল্লেখযোগ্য গ্রন্থ হল— ‘An Etymological Dictionary of Bengali’। সুকুমার সেন এই দুটি গ্রন্থ ছাড়াও আরও কয়েকটি ভাষাতত্ত্বমূলক গ্রন্থ লিখেছিলেন। যথা— এক. ‘The use of cases in the Vedic prose’ (১৯২৯ খ্রি.), দুই. ‘Old Persian Inscription’ (১৯৪১ খ্রি.)।
উনিশ শতকের আরও একজন উল্লেখযোগ্য ভাষাবিদ্, ভাষাতাত্ত্বিক হলেন মুহম্মদ শহীদুল্লাহ (১৮৮৫ খ্রি. – ১৯৬৯ খ্রি.)। তিনি সুনীতিকুমারের অব্যবহিত পূর্বে জন্মগ্রহণ করেন। তাঁর জন্ম ২৪ পরগনায় আর মৃত্যু ঢাকাতে। তিনি পারী বিশ্ববিদ্যালয় থেকে ডি.লিট. ও ধ্বনিবিজ্ঞানে ডিপ্লোমা লাভ করেন। তিনি প্রথমে কলকাতা বিশ্ববিদ্যালয়ের অধ্যাপকরূপে নিযুক্ত হন, পরে ঢাকা ও রাজশাহী বিশ্ববিদ্যালয়ের বাংলা ও সংস্কৃত বিভাগের প্রথম অধ্যক্ষ ও কলা বিভাগের ডিনরূপে কর্মরত হন। কলকাতা বিশ্ববিদ্যালয়ে প্রকাশিত জার্নালে তাঁর ভাষা বিষয়ক প্রবন্ধ ‘Outline of an Historical Grammar of the Bengali Language’ (১৯২০ খ্রি.) প্রকাশিত হয়। এছাড়াও তিনি বাংলা ভাষা নিয়ে একাধিক গ্রন্থ রচনা করেছেন। সেগুলি হল—

এই গ্রন্থগুলির মধ্যে ‘বাঙ্গালা ভাষার ইতিবৃত্তে’র জন্য সর্বাধিক প্রশংসা পান। এই গ্রন্থ রচনায় তিনি O.O.B.L. গ্রন্থ, পিশেলের গ্রন্থ থেকে উপাদান সংগ্রহ করেছেন। মোট ১৩টি অধ্যায় ও উপক্রমণিকা ও পরিশিষ্ট অংশযোগে গ্রন্থটি রচিত। গ্রন্থটিতে বাংলা ভাষার উৎপত্তি থেকে শুরু করে, বাংলা ভাষার ধ্বনিতত্ত্ব, পদক্রম, শব্দকোষ, স্বরাঘাত, কারক, বাচ্য, প্রত্যয় ইত্যাদি নিয়ে আলোচনা করেছেন। তিনি বাংলা ভাষা নিয়ে বিভিন্ন গ্রন্থ লেখা ছাড়াও একটি অভিধান রচনা করেন। যার নাম— ‘পূর্ব পাকিস্তানী আঞ্চলিক ভাষার অভিধান’ (১৯৬৪ খ্রি.)।
সুনীতিকুমার চট্টোপাধ্যায়, সুকুমার সেন, মুহম্মদ শহীদুল্লাদ পরবর্তী একজন উল্লেখযোগ্য ধ্বনিবিজ্ঞানী হলেন মুহম্মদ আব্দুল হাই (১৯১৯ খ্রি. – ১৯৬৯ খ্রি.)। ধ্বনিকে বৈজ্ঞানিক দৃষ্টিভঙ্গিতে বিশ্লেষণ করে তিনি সারসত্যকে তুলে ধরেছেন। বাংলা ধ্বনিতত্ত্ব বিষয়ক তিনি অনেকগুলি গ্রন্থ লিখেছেন। যথাক্রমে— ‘A Phonetic and Phonological study of Nasals and Nasalization in Bengali’ (১৯৬০ খ্রি.), ‘The Sound Structure of English and Bengali’ (১৯৬১ খ্রি.), ‘ধ্বনিবিজ্ঞান ও বাংলা ধ্বনিতত্ত্ব’ (১৯৬৪ খ্রি.)।
বাংলা ভাষা নিয়ে চর্চা করেছেন বাংলাদেশের আরো দুজন ব্যক্তিত্ব। একজন ঢাকা বিশ্ববিদ্যালয়ের অধ্যাপক আবুল কালাম মনজুর মোরশেদ, অপরজন জাহাঙ্গীর নগর বিশ্ববিদ্যালয়ের অধ্যাপক মহাম্মদ দানীউল হল। আবুল কালামের উল্লেখযোগ্য ভাষাগ্রন্থ হল— ‘বাংলা ভাষাতত্ত্ব’ (১৯৭৫), ‘বাংলা সম্বন্ধবাচক সর্বনাম’, ‘আধুনিক ভাষাতত্ত্ব’ (১৯৮৫)। দানীউল হকের গুরুত্বপূর্ণ ভাষাগ্রন্থগুলি হল— ‘ভাষাতত্ত্বের কথা’ (১৯৮৫), ‘ভাষার কথা: ভাষাবিজ্ঞান’ (১৯৯০), ‘ভাষা বিজ্ঞানের কথা’ (২০০২)। ‘আধুনিক ভাষাতত্ত্ব’ গ্রন্থটি ৯টি অধ্যায়ে ও ‘ভাষাবিজ্ঞানের কথা’ গ্রন্থটি ১০টি অধ্যায়ে বিন্যস্ত হয়ে ভাষা চর্চিত হয়েছে।
বাংলা ভাষা নিয়ে চর্চা করেছেন পবিত্র সরকার, রামেশ্বর শ, পরেশচন্দ্র মজুমদার, পরেশচন্দ্র ভট্টাচার্যের মত ব্যক্তিত্বও। পবিত্র সরকারের ‘ভাষা-দেশ কাল’, ‘ভাষা জিজ্ঞাসা’, রামেশ্বর শ এর ‘সাধারণ ভাষাবিজ্ঞান ও বাংলা ভাষা’ (১৯৮৪), পরেশচন্দ্র মজুমদারের ‘বাঙলা ভাষা পরিক্রমা’ (১৯৭৭, ১৯৮০), পরেশচন্দ্র ভট্টাচার্যের ‘ভাষাবিদ্যা পরিচয়’ (১৯৮৪) উল্লেখযোগ্য ভাষাগ্রন্থ।
এছাড়াও বাংলা ভাষাচর্চায় একাধিক গুরুত্বপূর্ণ বাংলা ভাষাগ্রন্থ রয়েছে। যথা— অতীন্দ্র মজুমদারের ‘ভাষাতত্ত্ব’ (১৯৬১), রফিকুল ইসলামের ‘ভাষাতত্ত্ব’ (১৮৮৯), শিশিরকুমার দাশের ‘ভাষাজিজ্ঞাসা’ (১৯৯২), দ্বিজেন্দ্রনাথ বসুর ‘বাংলা ভাষার আধুনিক তত্ত্ব ও ইতিকথা’ (১৯৭৫), হুমায়ুন আজাদের ‘বাক্যতত্ত্ব’ (১৯৮৪), মৃণাল নাথের ‘ভাষা ও সমাজ’ (১৯৯৯), নির্মল দাশের ‘বাংলা ভাষার ব্যাকরণ ও তার ক্রমবিকাশ’, রাজীব হুমায়ুনের ‘সমাজভাষাবিজ্ঞান’ (২০০১), সুভাষ ভট্টাচার্যের ‘ভাষার তত্ত্ব ও বাংলা ভাষা’ (২০১২), উদয়কুমার চক্রবর্তীর ‘ভাষাবিজ্ঞান’ (২০১৬), অনিমেষকান্তি পালের ‘ভাষাবিজ্ঞান ও বাংলা’ (২০০৪) ইত্যাদি। অনেক প্রবন্ধেও ভাষাচর্চা উঠে এসেছে। যেমন— মুনীর চৌধুরির ‘Phonemes of Bengali’, নাড়ুগোপাল দের ‘মানভূমের ভাষা বৈশিষ্ট্য: সাহিত্যে প্রয়োগ’, ‘কপালকুণ্ডলা: গদ্যশৈলীর বহুমাত্রিক পরিচয়’ ইত্যাদি। তবে একথা বলাই বাহুল্য পূর্ববঙ্গের ভাষাচর্চা, পশ্চিমবঙ্গের ভাষাচর্চা থেকে অনেক এগিয়ে আধুনিককালে। হিন্দী, ইংরেজি ভাষা বর্তমানে বাংলা ভাষার সবলতাকে নষ্ট করলেও বাংলা ভাষা তার অস্তিত্ব বজায় রাখবেই। বিশ্বভাষা মানচিত্রে বাংলা ভাষা আবার নিজেকে সুপ্রতিষ্ঠিত করবে কালের কলেবরে তা বলাই বাহুল্য। বাংলা ভাষার প্রতি মমত্ব, ভালোবাসা ও চর্চাই বাংলা ভাষাকে বিশ্বজয়ী করবে।

লেখক পরিচিতি: সহকারী অধ্যাপক, হিজলি কলেজ।
ভারতবর্ষের উত্তরপূর্বাঞ্চলের অন্যতম গুরুত্বপূর্ণ একটি রাজ্য হল আসাম। ১৮২৬ সালের ইয়ান্ডাবু সন্ধির ফসল আসাম প্রদেশ। এই আসামে ২০১১ সালের আদমসুমারি মোতাবেক ৯০,২৪,৩২৪ জন১ বাঙালি বাস করেন। যা কিনা রাজ্যের মোট জন সংখ্যার ২৯ শতাংশ। তবে আসামে বাঙালিরা নতুন নয়। মহাভারতের সময়েও আসামের২ মাটিতে বাঙালির পদচিহ্ন দেখা যায়। গৌড় রাজত্বেও আসামে বাঙালির উজ্জ্বল উপস্থিতি ইতিহাসের পাতায় লক্ষ করা যায়। আহোম রাজত্বেও আহোম রাজাদের আমন্ত্রণে বহু বাঙালি আসামে বসতি স্থাপন করেন।
ব্রিটিশ রাজশাসন আরম্ভ হওয়ার পূর্বে যেসকল বাঙালি আসামে এসে স্থায়ীভাবে থেকে গিয়েছিলেন তারাও ক্রমে স্থানীয়দের সাথে মিলেমিশে একাকার হয়ে গেছেন। এদিকে ব্রিটিশ ভারতের প্রথম রাজধানী কলকাতায় স্থাপন হওয়ার সুবাদে ইংরেজ প্রশাসনে বাঙালির উল্লেখযোগ্য অংশীদারিত্ব ছিল। আসামও ইংরেজ শাসনের প্রথম দিকে বেঙ্গল প্রেসিডেন্সির অধীনস্থ ছিল। ইংরেজ প্রশাসক প্রতিনিধির মাধ্যমে আসামের শাসন পরিচালনা করতেন এবং অবধারিতভাবেই বাঙালি কর্মচারীরাই ছিলেন এই প্রশাসন যন্ত্রের মূল চালিকাশক্তি। শাসনকার্যের সুবিধার্থে ও বিভিন্ন ভাষাভাষীদের বোধগম্যতার জন্য ব্রিটিশ সরকার ১৮৩৬ খ্রিস্টাব্দে প্রশাসনিক ভাষা হিসেবে বাংলা ভাষার প্রচলন শুরু করার পাশাপাশি বিদ্যালয়গুলোতেও বাংলা ভাষায় বিদ্যাচর্চা শুরু করে। শাসনকার্যে, আদালতে এবং শিক্ষা প্রতিষ্ঠানে বাংলা ভাষার এই প্রচলন কিন্তু ইংরেজি শিক্ষায় শিক্ষিত নবীন অসমিয়া সমাজের বৃহৎ অংশ সহজে মেনে নিতে পারেনি। ফলে সৃষ্টি হয়েছিল প্রচণ্ড ক্ষোভের। এরই মধ্যে দেশবিভাজন ও স্বাধীনতা লাভের পর আসামে বাঙালির জনস্ফীতি দেখে তদানীন্তন প্রধানমন্ত্রী গোপীনাথ বরদলৈ আসামে সরকারি ভাষা হিসেবে অসমিয়া প্রবর্তনের কুচকাওয়াজ শুরু করেন, কেননা তিনি মনে করতেন আসাম কেবল অসমিয়াদেরই জন্য। সুতরাং আসামের সরকারি চাকরিও অসমিয়াদেরই জন্য। ১৯৪৭ সালের ৩রা অক্টোবর গুয়াহাটিতে প্রধানমন্ত্রী গোপীনাথ বরদলৈ তাঁর সরকারের ভাষা নীতি সম্পর্কে সুস্পষ্ট মতামত তুলে ধরে সাংবাদিকদের জানান—
“…the language policy of government the premier said that Assamese would be the official and state language.”৩ লক্ষণীয় যে,আসামে ব্রহ্মপুত্র এবং বরাক উপত্যকা নামে দুটি উপত্যকা রয়েছে। আসামের দুটি উপত্যকায়ই বাংলাভাষীর বসবাস থাকলেও তুলনামুলকভাবে বরাক উপত্যকায় ৯০ শতাংশ বাংলাভাষীর বাসভূমি। ফলে প্রধানমন্ত্রীর ওই বক্তব্যে বরাক উপত্যকায় স্বাভাবিকভাবেই চাঞ্চল্যের সৃষ্টি হয়। এই চাঞ্চল্যের রেশ কাটতে না কাটতেই প্রধানমন্ত্রী গোপীনাথ বরদলৈ ১৯৪৭ সালের ১৫ নভেম্বর শিলচরে উপস্থিত হয়ে ফের জানালেন অসমিয়াকে বাধ্যতামূলকভাবেই রাজ্যিক ভাষা করা হবে। তবে বাংলা স্কুলগুলিতে সরকারি অনুদান কোনোভাবেই বন্ধ করা হবে না। কিন্তু পরবর্তীতে প্রধানমন্ত্রী বরদলৈর এই অঙ্গীকার যে কেবল মিথ্যার ফানুস ছাড়া আর কিছুই ছিল না— তা একের পর এক বাংলা স্কুল বন্ধ করে দেওয়ার মধ্য দিয়ে যেমন প্রমাণিত, তেমনি বেঁচে থাকা স্কুল গুলোর সরকারি অনুদানও লজ্জাজনকভাবে কমিয়ে দেওয়ার মধ্যে প্রতিফলিত। অপরদিকে অসমিয়া স্কুলগুলোতে সরকারি অনুদান বাড়ল, স্কুল সংখ্যাও বৃদ্ধি পেল ব্যাপক গতিতে। সমাজ ও রাষ্ট্রের সকল ক্ষেত্রেই অসমিয়াকরণের কাজ এগিয়ে চলল পরিকল্পনা মাফিকই।৪ উল্টোদিকে সরকারি ষড়যন্ত্রে বাংলা মাধ্যমের বিদ্যালয় একের পর এক বন্ধ হয়ে যেতে লাগল। কেননা, গোপীনাথ বরদলৈ ১৯৪৮ সালেই আইন সভায় ঘোষণা করেছেন এই বলে যে, “It is not the intention of the government to make Assam a bi-lingual state and for the sake of homogeneity of the province…all non-Assamese to adopt Assamese language.”৫ এই ঘোষণার ফলে বাংলা শিক্ষায় আগ্রহীদের অনেকেই দমে গেলেন অনেকটা পারিপার্শ্বিক অবস্থার চাপে পড়েই। কেননা সামাজিক স্তরেও অসমিয়া জাতিয়তাবাদ ইতিমধ্যেই হিংস্ররূপ নিয়েছে। ব্রহ্মপুত্র উপত্যকায় স্থানে স্থানে বাঙালি নিধনও শুরু হয় কেবল ‘বাঙালি’ হওয়ার অপরাধেই। সরকার বাহাদুর তখন নীরব দর্শকের ভূমিকায় অবতীর্ণ। ১৯৫০ সালে অসমিয়াদের এই জাতিবিদ্বেষ ভয়ঙ্কর রূপ ধারণ করে। বাঙালি মুসলমানের অনেকেই ইতিমধ্যে ভাষিক পরিচয় পাল্টানোর চিন্তাচর্চা শুরু করে দিয়েছেন; এরই ফাঁকে রং পালটে নিয়েছেন অনেকেই।
১৯৫১ সালের লোকগণনায় এক সাংঘাতিক ‘ম্যাজিক’ হয়ে গেল আসামের অসমিয়া জনসংখ্যার বিস্ময়কর জনস্ফীতিতে। ১৯৩১ সালের লোকগণনায় আসামের অসমিয়া জনসংখ্যা ছিল ১৯,৯২,৮৪৬ জন। কিন্তু কুড়ি বৎসরের মাথায় সেই সংখ্যা দাঁড়াল ৫৯,৬৬,১৫৯ জন। সকলেই বিস্মিত, কেমনভাবে এটা সম্ভব? ভারতের সেন্সাস কমিশনের মতে, ১০ বৎসরে জনসংখ্যা সাধারণত ১০ থেকে ১৫ শতাংশ বৃদ্ধি পায়, কিন্তু অসমিয়া জনসংখ্যা বৃদ্ধির হার ইঁদুরের জন্মহারকেও হার মানিয়ে দিয়েছে। “আসলে অসমিয়াদের জন্মহার বাড়েনি,গণনায় কারচুপি করেই সংখ্যা বৃদ্ধি করা হয়েছে।”৬ এই কারচুপির উদ্দেশ্য অসমিয়াকে রাজ্যভাষা হিসেবে প্রতিষ্ঠিত করার ক্ষেত্রভূমি প্রস্তুতকরণ। সুকুমার বিশ্বাস তাঁর ‘আসামে ভাষা আন্দোলন ও বাঙালি প্রসঙ্গ’ গ্রন্থে দেখিয়েছেন, দেশ বিভাজনের পর আসামের মোট জনসংখ্যা ছিল ৯০,৪৩,৭০৭ জন। এর মধ্যে অসমিয়া ৩১%, বাঙালি ৩১% এবং পার্বত্য ও অন্যান্য জাতি ছিল ৩৮%। অসমিয়া এবং বাঙালি জনসংখ্যা সমান থাকলে আইনগত ভাবে অসমিয়াকে রাজ্যভাষা করা সম্ভব হবে না জেনে বা আশংকা করেই অসমিয়া ভাষা ব্যবহারকারীর কৃত্রিম সংখ্যাধিক্য ঘটিয়ে ম্যাচ জেতার গোপন ব্লুপ্রিন্ট প্রস্তুত করা হয়েছিল। ওদিকে বাংলা মাধ্যমের বিদ্যালয়গুলোর আর্থিক সাহায্য বন্ধ করে দেওয়ায় গোয়ালপাড়া জেলার ২৫০টি নিম্ন প্রাথমিক বিদ্যালয় ১৯৪৭-৪৮ সাল থেকে ১৯৫০-৫১ সালের মধ্যে অসমিয়া মাধ্যমের বিদ্যালয়ে রূপান্তরিত হয়। কেবল নিম্ন প্রাথমিক বিদ্যালয় নয়, হাইস্কুল বা কলেজে ভরতি,বৃত্তি ইত্যাদির ক্ষেত্রেও আসাম সরকার বাঙালি ছেলে-মেয়েদের বঞ্চিত করেছেন নানা আইন ও পদ্ধতির বেড়াজালে। ফলে অনিচ্ছা সত্ত্বেও অনেক বাঙালি অভিভাবক ছেলে-মেয়েদের অসমিয়া বিদ্যালয়ে পাঠাতে শুরু করেন। চাপের মুখে পড়ে তখন থেকেই বিদ্যালয় স্তরে বাংলা পঠন-পাঠন এর পরিসর সংকুচিত হতে শুরু করে।
এদিকে ইতিহাসের চাকা আরও কিছুটা এগিয়ে গেলে ১৯৫৯ সালের সেপ্টেম্বর মাসে আসাম গভর্নরের উপদেষ্টা এন,কে,রুস্তমজি ঘোষণা করেন যে, “…it has been finally decided to introduce Assamese as the medium of instructions in all schools in the agency with effect from the next school session.”৭ এই ঘোষণার কয়েক মাস বাদেই দেখা গেল কেবল শিক্ষার মাধ্যমই নয়, “জনমতের কোনো তোয়াক্কা না করেই ১৯৬০ সালে অসমিয়া ভাষা আসাম রাজ্যের সরকারি ভাষার মর্যাদা লাভ করে একক ভাবে।”৮ ফলে বরাক উপত্যকায় এহেন সিদ্ধান্তের বিরুদ্ধে তীব্র প্রতিক্রিয়ার সৃষ্টি হয়। বাংলা ভাষা রক্ষার্থে ১৯৬১ সালের ১৯শে মে ১১ জন বাংলা মায়ের সন্তান শহিদ হন। এর পাল্টা প্রতিক্রিয়া হিসেবে ব্রহ্মপুত্র উপত্যকায় ‘বঙ্গাল খেদা’ আন্দোলন তীব্র মাত্রা লাভ করে। আন্দোলনের পার্শ্ব ক্রিয়ার অকথ্য নির্যাতন সহ্য করতে না পেরে তখন অনেক হিন্দু বাঙালি পার্শ্ববর্তী রাজ্য পশ্চিমবঙ্গে পাড়ি দেয়। বস্তুত রাজনৈতিক ষড়যন্ত্র ও উগ্র অসমিয়া জাতিয়তাবাদের দাপটে বাংলা ভাষা আসামে সাত দশক পূর্বে যে চাপের মুখে পড়েছিল তা থেকে এখনও মুক্ত নয়। মুক্ততো হয়ই নি, বরং ষড়যন্ত্রের নতুন নতুন ছদ্মবেশ বাংলা ভাষার প্রচলনে নিত্য নতুন বাধার সৃষ্টি করেই চলেছে।
সাম্প্রতিক কালে আসামের সবচেয়ে প্রভাবশালী মন্ত্রী (শিক্ষা, স্বাস্থ্য, অর্থ, পূর্ত ইত্যাদি দপ্তরের মন্ত্রী) ডঃ হিমন্ত বিশ্বশর্মা ঘোষণা করেছেন যে, এখন থেকে আসাম সরকারের অধীনে চাকরি পেতে হলে প্রার্থীকে অসমিয়া পড়ার শংসাপত্র আবশ্যিক হবে। এই ঘোষণার পর আবার দেখা গেল ব্রহ্মপুত্র উপত্যকার হাতে গোনা কয়েকটি বাংলা মাধ্যমের বিদ্যালয়ে ছাত্র-ছাত্রীর টান পড়তে শুরু করেছে। বাংলা মাধ্যমের নিম্ন প্রাথমিক ও উচ্চ প্রাথমিক বিদ্যালয় থেকে উত্তীর্ণ হয়ে ছাত্র-ছাত্রীরা সাধারণত নিকটবর্তী উচ্চ প্রাথমিক ও মাধ্যমিক বাংলা স্কুলেই ভরতি হয়। কিন্তু মন্ত্রীর ওই ঘোষণার পর দেখা গেছে এখন অনেক ছাত্র-ছাত্রীরা বাংলা স্কুলের পরিবর্তে অসমিয়া স্কুলে ভরতি হয়েছে। এভাবে স্থানে স্থানে বাংলা স্কুল ছাত্র-ছাত্রীর অভাবে রক্তশূন্যতায় ভুগছে। এরকম পরিস্থিতির সম্মুখীন হয়ে আসামের হোজাই এবং ঢেকিয়াঝুলি শহরের একাধিক স্কুল ইতিমধ্যে বন্ধ হয়ে গেছে। তাছাড়া অনেক ইংরেজি স্কুলে এতদিন বাংলা ভাষা-সাহিত্য একটা বিষয় হিসেবে পড়বার সুযোগ ছিল। বাঙালি ছাত্র-ছাত্রীরা কিছুটা হলেও মাতৃভাষা শিক্ষা অর্জন করতে পারতো। সরকারের ওই ঘোষণার পর সকল ইংরেজি স্কুলেই এখন অসমিয়া বাধ্যতামুলক বিষয়ে পরিণত হয়েছে। আসামের বিদ্যালয়স্তরে বাংলা বিদ্যাচর্চার পরিসর এভাবেই একটু একটু করে তলানিতে এসে ঠেকেছে।
শুধু রাজনৈতিক কারণেই যে আসামে বাংলা বিদ্যাচর্চার পরিসর দিন দিন সংকুচিত হচ্ছে, তা কিন্তু নয়। ইংরেজির আগ্রাসনী ভুমিকাও এক্ষেত্রে একটা বড় ভূমিকা পালন করছে। বিশ্বায়নের প্রভাব থেকে এখন গ্রামগঞ্জও মুক্ত নয়। বিশ্বায়ন আমাদের অত্যধিক অর্থনৈতিক সচেতন করে তুলেছে। লাভ লোকসানের হিসেব আমরা বেশ ভালোভাবেই বুঝতে শিখে গেছি। বিশ্বায়নের কল্যাণে আমরা এখন মাতৃভাষা প্রেমের সেকেলে আবেগ থেকে ক্রমশ মুক্ত হয়ে অর্থকড়ি ভাষা বিদ্যার প্রতি আকৃষ্ট হচ্ছি। কারণ, “অধিকাংশ বাঙালি বাবুর কাছে এখন সুরম্য বাড়ি, গাড়ি, শেয়ার বাজার, ‘একা একা’ ভালো থাকার জন্য যাবতীয় ভোগ ও বিলাস উপকরণই অভীষ্ট হয়ে উঠেছে। এদের ছেলেমেয়েদের সামনে পাখির চোখ হয়ে উঠে আসছে ল্যাপটপ, স্মার্ট ফোন ও ইন্টারনেট সংস্কৃতি। ব্যক্তিগত উন্নতির সোপান হয়ে দেখা দিচ্ছে গ্লোবাল ভিলেজ ও গ্লোবালাইজেশানের রংমশাল। স্বাভাবিক ভাবেই তৃতীয় প্রজন্মের বিদ্যার্জন শুরু হয় কনভেন্টে, নয়তো যেকোনো ইংলিশ মিডিয়াম স্কুলে। অন্যদের মতো তারা রাইম বলতে পারে,ছড়া জানে না,হ্যারি পটার চেনে ‘ঠাকুরমার ঝুলি’ কিংবা ‘গুল বকাওলি’ দেখেনি। এদের জন্য ড. মুহম্মদ শহীদুল্লারা বৃথাই সারাজীবন কান্নাকাটি করে গেলেন।”৯ ফলে একসময় আসামের যে সকল ঐতিহ্যবাহী বাংলা স্কুলে পড়ে জীবন ধন্য করার জন্য অভিভাবক, ছাত্র-ছাত্রীরা স্বপ্ন দেখতো সেইসব স্কুল এখন অধিকাংশ সাধারণ মেধার ছাত্র-ছাত্রীই প্রধান অবলম্বন হয়ে উঠেছে। গুয়াহাটি রেল স্ট্যাশনের কাছেই অবস্থিত পল্টন বাজার বেঙ্গলি হাইস্কুল, হোজাইয়ের দেশবন্ধু বিদ্যাপীঠ এর অন্যতম উদাহরণ। আসামের কলেজ স্তরেও এখন বাংলা এম,আই,এল, কিংবা বাংলা অনার্স ক্লাসে পনেরো/কুড়ি বছর আগের মতো হল/রুম ভর্তি ছাত্র-ছাত্রী দেখা যায় না। কারণ স্কুল স্তরে ছাত্র-ছাত্রীর সংখ্যা কমলে কলেজে তার প্রতিফলন অনস্বীকার্য। আবার বাঙালি অধ্যুষিত এলাকার কোনো কোনো কলেজের অসমিয়া এম,আই,এল কিংবা অনার্স ক্লাসের ছাত্র-ছাত্রীদের অধিকাংশই দেখা যায় বাঙালি মায়ের সন্তান। তাও কিন্তু জাতীয়তাবাদী সংগঠন গুলোর বহুদিনের অভিযোগ— “হিন্দু বাঙালিরা অসমিয়া পড়ে না” কোনোকালেই ঘোচে না। ওরা এই খবর রাখে না যে, হোজাই শঙ্করদেব বিদ্যানিকেতনের সিংহ ভাগ শিক্ষার্থীই হিন্দু বাঙালি ঘরের সন্তান।
বাঙালি ছাত্র-ছাত্রীদের মুখে আকছার এই প্রশ্ন শোনা যায়, আসামে বাংলা পড়ে কী হবে? অর্থাৎ নিশ্চিত ভবিষ্যতের প্রশ্নে দেশের অন্যান্য প্রান্তের মতো আসামের বাঙালি ছাত্র-ছাত্রীরাও মাতৃভাষার পরিবর্তে অর্থকড়ি ভাষায় বিদ্যা অর্জন করতে চায়। ফলে শহর অঞ্চলের ছাত্র-ছাত্রী ও অভিভাবক সমাজের ঝোঁক ইংরেজির দিকেই বেশি। নিদেন পক্ষে অসমিয়া; কিন্তু বাংলা কভু, কক্ষনও নয়! আসলে ব্রহ্মপুত্র উপত্যকার বাংলা স্কুল গুলোর অধিকাংশ ছাত্র-ছাত্রীই আসে তুলনামূলকভাবে সীমিত আয়ের পরিবার ও গ্রামাঞ্চল থেকে। ধনী ও সামর্থ্যবান পরিবারের ছেলেমেয়েরা সিংহভাগই যাচ্ছে সাহেবি ভাষায় বিদ্যা অর্জন করতে। যদিও এই প্রবণতা নতুন নয় তবু এই শ্রেণির এহেন প্রবণতা ব্যাখ্যা করে একজন বাংলা ভাষা প্রেমিক মন্তব্য করেছেন এভাবে, “সুদীর্ঘ ঔপনিবেশিক শাসনে আবদ্ধ আমরা আলো-অন্ধকার দুই-ই অর্জন করেছি। পাশ্চাত্যের জ্ঞান বিজ্ঞান মুক্তচিন্তা ও সাংস্কৃতিক উপাদান যেমন ঋদ্ধ করেছে আমাদের তেমনি তার বাইরের চটকের প্রতি মোহগ্রস্ততা অন্ধকারে টেনে নামিয়েছে। আমরা ইংরেজি শিখেছি, প্রাগ্রসর হয়েছি, বিশ্বের সামনে প্রতিযোগী হয়ে উঠে এসেছি, আমাদের কল্যাণ হয়েছে। পাশাপাশি সাহেবদের দেখাদেখি আমাদের জাতীয় নেটিভতাকে ঘৃণা করতে শিখে নিজেদের অকল্যাণ ডেকে এনেছি। ভাষাও একটি অন্যতম নেটিভতা। একে তাচ্ছিল্য করার প্রবণতা তাই নতুন নয়। সে রক্তের গভীরে বাসা বেঁধে আছে।”১০ সুতরাং বাংলা ভাষার প্রতি অধিকাংশ বিত্তবান ও মধ্যবিত্তের মনোভাব এই মন্তব্যের পর আর বুঝতে অসুবিধা হয় না। অথচ কে তাদেরকে বোঝাবে যে, বাঙালি সন্তান ইংরেজি বিদ্যায় যতই পটু হোক না কেন, মাতৃভাষা না শিখলে তার শিক্ষা পূর্ণতা লাভ করে না। মাতৃভাষার মধুর মানবিক রস ভাণ্ডারের রহস্য উদ্ধার থেকে সে চিরকালই বঞ্চিত থেকে যায়। বিদেশি ভাষায় শিক্ষাদীক্ষার ফলে আজ অধিকাংশ শিক্ষার্থীই কর্মজীবনে রোবট সুলভ আচরণে দক্ষ হয়ে উঠছে। কেননা মানবিকতা বোধ,চিন্তাশক্তি ও কল্পনাশক্তির যথোচিত সমাবেশ সকলের মধ্যে ওই ভাষার কারণেই ষোলো আনা পুষ্টি লাভ করে না। মাতৃভাষার সাহিত্যরস থেকে বঞ্চিত থাকার ফলে ভালো মানবিক বৃত্তিগুলোও মন থেকে ধীরে ধীরে নিঃশেষ হয়ে যায়। এজন্যই অনেকে অমানবিক ও স্বার্থান্বেষী আচরণে সিদ্ধ হয়ে উঠে; হারিয়ে যায় জাতীয় চেতনাবোধ। সে জন্যই বিশিষ্ট শিক্ষাবিদ ড. শুভ্রা দাশগুপ্ত মনে করেন, “শিক্ষার সঙ্গে জীবনের সুসামঞ্জস্য তখনই হতে পারে যখন আমাদের শিক্ষা বাংলা ভাষা ও বাংলা সাহিত্যের মাধ্যমে হবে।”১১ আমাদের ভুললে চলবে না যে, রবীন্দ্রনাথ সহ অনেক মনীষীই মাতৃভাষাকে মাতৃদুগ্ধের সঙ্গে তুলনা করে গেছেন। এই তুলনা পৃথিবীর তাবৎ মাতৃভাষা সম্পর্কেই প্রযোজ্য। তবে বাঙালির মাতৃভাষার ক্ষেত্রে যদি একালের শিক্ষিত বাঙালি, ছাত্র ও যুব সমাজ সে কথা ভুলে যায় তবে আত্মঘাতের হাত থেকে আমাদের কে রক্ষা করতে আসবে?
শিক্ষা অনুষ্ঠানে বিদ্যাচর্চা ছাড়া কোনো ভাষাই সমাজ জীবনে বিশেষ ব্যপ্তি লাভ করতে পারে না। আসামে স্কুল-কলেজের বিদ্যাচর্চার ক্ষেত্রেই যেহেতু বাংলা ভাষার পরিসর দিন দিন সংকুচিত হয়ে যাচ্ছে তাই অবধারিত ভাবে সমাজ জীবনেও তার প্রতিফলন দেখা যাচ্ছে। বাঙালি বাড়ির বিয়ে, অন্নপ্রাশন ইত্যাদির নিমন্ত্রণপত্র এখন ইংরেজিতে ছাপানো অনেকটাই ফ্যাশন হয়ে দাঁড়িয়েছে। পুরোটা না হলেও শিক্ষিত অফিসিয়ালদের ক্ষেত্রে তো ষোলো আনাই হচ্ছে। বাংলা সাহিত্য ও সংস্কৃতি চর্চা খুবই সীমিত হয়ে গেছে। রবীন্দ্রনাথ, নেতাজি, স্বামী বিবেকানন্দরা জন্মদিনে বন্দিত হন ঠিকই কিন্তু আগের মতো আড়ম্বর পূর্ণ আয়োজন দেখা যায় কদাচিৎ। অধিকাংশ অনুষ্ঠানই অনুষ্ঠিত হয় নামকাওয়াস্তে। অবশ্য বৌদ্ধিক আলোচনা কিংবা উন্নত রুচির সাংস্কৃতিক অনুষ্ঠানে দর্শক শ্রোতার নগণ্য তথা নিরুৎসাহ জনক উপস্থিতিও আড়ম্বরপূর্ণ অনুষ্ঠান আয়োজনের ক্ষেত্রে আয়োজকদের উৎসাহ দমিয়ে দিয়েছে। দুর্গোৎসবের সঙ্গে সংগতি রেখে বাঙালি অধ্যুষিত এলাকাগুলোতে যাত্রা পালার আয়োজন, লিটল ম্যাগাজিন প্রকাশনা দুই দশক আগে পর্যন্ত ছিল আমাদের সংস্কৃতির অঙ্গ। ছোট পত্রিকার যেমন বিজ্ঞাপন আর ক্রেতার অভাব তেমনি যাত্রাপালার ক্ষেত্রে অভাব দর্শক ও স্পন্সরের। কারণ এসব কাজে কোন লাভ নেই,বোকা বাক্সে প্রদর্শিত অনুষ্ঠানের মতো ‘মজা’ নেই এই ‘গেঁয়ো’ যাত্রাপালায়। বিশ্বায়নের মায়াজাল ইতিমধ্যে আমাদের চোখ ধাঁধানো অনুষ্ঠান দেখিয়ে মজিয়ে রেখেছে। অর্থাৎ বিশ্বায়নের করাল গ্রাসে এগুলো হারিয়ে গেছে বেনে পাড়ার মোড়ে। বরাক উপত্যকায় বেশ কয়টি বাংলা দৈনিক সংবাদ পত্র চললেও ব্রহ্মপুত্র উপত্যকায় ‘দৈনিক যুগশঙ্খ’ই হল বাঙালির ক্ষোভ বেদনা বঞ্চনা ও আনন্দ প্রকাশের একমাত্র মাধ্যম। অথচ এই দৈনিক পত্রিকাটিও চলছে ধুঁকে ধুঁকে, হাজারটা প্রত্যাহবানকে অতিক্রম করে। পারিপার্শ্বিক চাপে প্রাণ খুলে বাঙালির হাজারটা সমস্যা ও তার কারণ নির্দেশ সংবাদ প্রতিবেদনে প্রকাশ সবসময় সম্ভব হয় না বলে একাংশ পাঠক ওই পত্রিকা কেনেন না। আবার পুরোদস্তুর সংবাদ-ধর্ম পালন করতে গেলে পত্রিকা দপ্তরে রাতের অন্ধকারে জ্বলে উঠে বিদ্বেষী আগুনের লেলিহান শিখা। তাছাড়া সরকারি বিজ্ঞাপনের ক্ষেত্রে বৈমাত্রেয় সুলভ আচরণের প্রসঙ্গ তো আছেই। সুতরাং এসমস্ত প্রসঙ্গকে পাশ কাটিয়ে চলতে গেলে একটি পত্রিকার অবস্থা কী হতে পারে তা সহজেই অনুমেয়। তাও যে পত্রিকাটি দীর্ঘ দিন যাবত এই উপত্যকায় বেঁচে রয়েছে তা একমাত্র পাঠক সাধারণের আশীর্বাদ ও বাংলা ভাষার প্রতি থাকা অকৃত্রিম ভালোবাসার জন্যই। তা নইলে এই পত্রিকাও এক সময়ের বহুল প্রচারিত দৈনিক কাগজ ‘সময় প্রবাহ,’ ‘গণ পত্রিকা’, ‘সকাল বেলা’ ইত্যাদির মতো ইতিমধ্যে ইতিহাসের পাতায় জায়গা করে নিতো। অন্যদিকে বাঙালি সামাজিক-সাংস্কৃতিক গোষ্ঠী গুলোর কাজ কর্মও একেবারে তলানিতে এসে ঠেকেছে। সুতরাং বোঝাই যাচ্ছে, রাজনৈতিক ষড়যন্ত্র, উগ্র জাতীয়তাবাদীদের চাপ আর বিশ্বায়নের করাল গ্রাস আসামের বাঙালির হাল কেমন বেহাল করে ছেড়েছে। স্বস্তির কথা,বাঙালি অধ্যুষিত এলাকায় কেউ এখনও বাঙালির মুখের ভাষা কেড়ে নেয়নি। অসমিয়া প্রধান এলাকার বাঙালিরা ছেলেমেয়েদের অসমিয়া স্কুলে পাঠানোর পাশাপাশি সমাজ জীবনেও ত্রিশ/চল্লিশ শতাংশ অসমিয়া শব্দ মিশিয়ে মৌখিক বাংলাকে চালু রেখেছে।
আসামে বাংলা ভাষার অতীত ও বর্তমান রূপরেখা অঙ্কনের পর স্বাভাবিক ভাবেই প্রশ্ন উঠে এর ভবিষ্যৎ নিয়ে। বিশ্বায়ন ও রাজনীতির চাপে পিষ্ট আসামের বাংলা ভাষার ভবিষ্যৎ এক কথায় অন্ধকার। কারণ, অনেক নির্যাতন, সামাজিক হেনস্থা ও রাজনৈতিক কারসাজির ফলে পদে পদে শিকার অনেক বাঙালি এখন পরিবেশ পরিস্থিতির সঙ্গে আপস করে নিতে চায়, নিজেকে পারিপার্শ্বিক আবহে মিলিয়ে নিতে চায়। আর চায় বলেই তারা লোকগণনায় মাতৃভাষা হিসেবে বাংলার পরিবর্তে অসমিয়া লেখাতে যেমন উৎসুক, তেমনি সন্তানদের অনা–বাংলা স্কুলে পাঠিয়ে নিশ্চিন্তে জীবন যাপন করতে আগ্রহী। এহেন চিন্তার নেপথ্যে অবশ্য এন আর সি, অসম চুক্তির ৬নং দফা রূপায়ন ভীতিও ক্রিয়াশীল রয়েছে। যাই হোক, সাধারণ বাঙালির উল্লিখিত প্রবণতা অব্যাহত থাকলে আসামের ব্রহ্মপুত্র উপত্যকায় আগামী দু/তিন দশকের মধ্যে অবশিষ্ট বাংলা স্কুল গুলি রূপান্তরিত হয়ে যাবে অসমিয়া কিংবা ইংরেজি মাধ্যমে। অভিভাবকদের সামনে বিকল্পহীন দু-চারটে স্কুল কালের বুকে বেঁচে থাকলে থাকতে পারে। বরাক উপত্যকায় অবশ্য বাংলা আরও কয়েক দশক নিশ্চিন্তে চলবে। তবে বিশ্বায়ন তথা ইংরেজির আগ্রাসন থেকে ওই উপত্যকাও মুক্ত নয়। তবে আসাম বলতে যে বৃহত্তর তথা প্রধান অঞ্চলকে বোঝায় সেই অঞ্চলের (ব্রহ্মপুত্র উপত্যকা) বাংলা ভাষার হাল সত্যিই উদ্বেগজনক। মাতৃভাষাকে মায়ের মত ভালোবেসেও বলছি, এই দুরারোগ্য ব্যধি থেকে মাকে সারানোর কোনো সম্ভাবনা এই মুহূর্তে নেই। অদূর ভবিষ্যতে কোনো গতিপথের সন্ধান মিলবে বলেও মনে হয় না। বিশ্বায়ন ও রাজনীতি এভাবেই আমাদের মাতৃভাষাকে এরাজ্যে চেপে চেপে পিষ্ট করে ফেলেছে। একটু একটু করে গ্রাস করে নিচ্ছে বাঙালির জাতিসত্ত্বা। কেননা, জাতির অস্তিত্ব নির্ভর করে ভাষা,সাহিত্য ও সংস্কৃতির উপর। যে রাজ্যে বাঙালির ভাষা সাহিত্য ও সংস্কৃতির এহেন দৈন্য দশা চলছে সেরাজ্যে বাঙালির অস্তিত্ব কোন পর্যায়ে পৌঁছেছে তা সহজেই অনুমেয়।

লেখক পরিচিতি: সহকারী অধ্যাপক, বাংলা বিভাগ, হোজাই গার্লস কলেজ, হোজাই, আসাম।
‘আগ্রাসন’ শব্দটির মধ্যে ক্ষমতার ঔদ্ধত্য মিশে আছে। কোনো কিছু জোর করে কেড়ে নেওয়া বা চাপিয়ে দেওয়াই এর মূল কথা। আমরা নানারকম আগ্রাসনের কথা শুনে আসছি। যেমন রাজনৈতিক আগ্রাসন, সামাজিক আগ্রাসন, অর্থনৈতিক আগ্রাসন, সাংস্কৃতিক আগ্রাসন ইত্যাদি। ভারতবর্ষ— তৃতীয় বিশ্বের এমন একটি দেশ যে উপরে উল্লিখিত সবগুলো আগ্রাসনেরই শিকার হয়েছে। ইতিহাস তার সাক্ষ্য দেয়।তার ফল বিচিত্র ও বহুমুখী একথা বলা যায়।
কথায় বলে শোষণ চিরন্তন। ভিন্ন ভিন্ন তার রূপ। “বণিকের মানদণ্ড দেখা দিল রাজদণ্ড রূপে পোহালে শর্বরী” তো তারই প্রমাণ। আমরা দেখেছি আর্যরা কিভাবে তার সংস্কৃতি, ধর্ম,ভাষা নিয়ে ভারতবর্ষের আদি নাগরিক অনার্যদের উপর আধিপত্য বিস্তার করেছিল।তারা যা যা করেছে তার মধ্যে নিজেদের আধিপত্য বিস্তারের উদ্দেশ্যই প্রধান ছিল।ধর্ম কৃষ্টি সমস্ত দিকেই তারা অনার্যদের উপর Dominate করেছে।তারপর থেকে শক, হুণ মোঘল, পাঠান, ইংরেজদের দল পালা করে এসেছে আমাদের দেশে।এর প্রভাব শুধু অর্থনৈতিক বা রাজনৈতিক নয় এরফলে সাংস্কৃতিক পরিবর্তন ও কম হয়নি। ত্রয়োদশ শতকের গোড়ায় তুর্কীরা যে আগ্রাসন নিয়ে এসেছিল তা সকলের স্মরণে আছে।
আমাদের আলোচনার মূল বিষয় বাংলা ভাষার আগ্রাসন প্রসংগটি। আমাদের আলচনার ক্ষেত্র মধ্যযুগে রচিত বৈষ্ণব সাহিত্য ও মঙ্গল কাব্য। বহুকাল আগে সৃষ্ট ভাষার দ্বারাই মনুষ্য জাতি তার উন্নত মেধা ও মননের পরিচয় রেখে এসেছে।তা সে শ্রুতির যুগেই হোক বা লিখন পদ্ধতি প্রচলিত হওয়ার যুগেই হোক। এই ভাষার নিজস্ব ঐতিহ্য,অবিমিশ্রতা বা মৌলিকতা সমালোচনা সাহিত্যের আলোচনার অন্যতম বিষয়। ঐতিহাসিক সমালোচনা বলতে গেলে আমরা যা বুঝি (Historical Criticism) তার বিশ্লষণে দেখা যায় বিভিন্ন সময় বিভিন্ন দেশে বিভিন্ন কারণে প্রচলিত ভাষাগুলি কিংবা কোনো এক দেশের ভাষা বাইরের দেশের ভাষার দ্বারা প্রভাবিত হয়ে তার বহিরঙ্গ ও অন্তরঙ্গ রূপ বদলে ফেলেছে। এই পরিবর্তন কোনদিন ঠেকানো সম্ভব হয়নি, ভবিষ্যতেও যাবে না। ভাষার নিজস্বতা রক্ষা করতে গেলে যে সাবধানতা অবলম্বন করা দরকার তা Globalization এর যুগে অসম্ভব একটা ব্যাপার।ভাষার এই বিমিশ্রতার বিষয়টি যেন স্বাভাবিক হয়ে উঠেছে।
যখন রাজনৈতিক উদ্দেশ্যে কোনো ভাষার নিজস্বতা বা স্বতন্ত্রতা নষ্ট করা হয় তখন তা আগ্রাসনের নামান্তর ও দুঃখজনক ঘটনা। আবার অনেক সময় দেখা যায় প্রবহমান ভাষায় খুব স্বাভাবিক ছন্দে অন্য ভাষার উপাদান এসে মিশে যাচ্ছে ও এক নতুন ছন্দের দোলা দিচ্ছে তখন তা কোন এক ভাষার মুখ্য বৈশিষ্ট্য কে নষ্ট করলেও মেনে নিতে হয় স্বাভাবিক নিয়মে। সারা পৃথিবীর বিভিন্ন মহাদেশ, উপমহাদেশ ও দেশের ভৌগোলিক সীমা যখন শীল্ করে দেওয়া হবে অর্থাৎ চলাচল বন্ধ করে দেওয়া হবে বা একই দেশের বিভিন্ন ভাষাভাষীদের একটি নির্দিষ্ট ক্ষেত্রে আটকে রেখে দেওয়া হবে তখন ভাষার কাঠামোগত, উপাদানগত, অন্বয়গত নিজস্বতা রক্ষা করা যাবে। কিন্তু এটি চলমান প্রক্রিয়া, একে কোন শৃংখলে বেঁধে রাখা যায় না।
বাংলা ভাষার জন্ম আনুমানিক ৯০০ খ্রিস্টাব্দে। মাগধি অপভ্রংশ অবহট্ট থেকে এর উদ্ভব। বাংলা ভাষার ইতিহাস হাজার বছর অতিক্রান্ত। লিখিত সাহিত্য ও তাই। লিখিত সাহিত্যের ধারায় আমরা ভাষার বিবর্তনের ইতিহাস জানতে পারি। ওটাই তো পাথুরে প্রমাণ। বাংলা ভাষার বিবর্তনের কথা মাথায় রেখে বাংলা সাহিত্যের ইতিহাসকে তিনটি ভাগে ভাগ করে থাকি আমরা। এর মধ্যে আমরা মধ্যম পর্যায়ের যে ইতিহাস যাকে মধ্য বাংলার ইতিহাস বলে থাকি তা সুবিস্তৃত কালপর্বে বৈচিত্র্যপূর্ণ হয়ে উঠেছে। ‘শ্রীকৃষ্ণকীর্তন’ কাব্য থেকে ভারতচন্দ্র রায়গুণাকরের ‘অন্নদামঙ্গল’ কাব্যের রচনাকাল ১৭৫২ খৃঃ বা ভারতচন্দ্রের মৃত্যু ১৭৬০ পর্যন্ত এই পর্বের বিস্তার বলে আমরা মনে করি। এই সময়কালে রচিত ও বহুধা বিস্তৃত যে সাহিত্য শাখা তা হলো বৈষ্ণব সাহিত্য ধারা। এই সাহিত্যধারার অন্তর্গত বৈষ্ণব পদাবলী ও চৈতন্য চরিত সাহিত্য উল্লেখের দাবী রাখে। বৈষ্ণব সাহিত্য ব্রজবুলি ও বাংলা ভাষায় লেখা হয়েছে এবং চরিত সাহিত্য সংস্কৃত ও বাংলা ভাষায় লেখা হয়েছে। তুর্কী আক্রমনোত্তর কালে আরবী, ফারসী ভাষার প্রভাব ছিল সবচেয়ে বেশী। তাছাড়া এই যুগের সাহিত্য হিন্দি উপকরণে বিশেষভাবে পুষ্ট ছিল। এখন যেরূপ ইংরেজি ভাষার প্রাধান্য ঔপনিবেশিকতার ফলে তথন তেমনি ছিল ‘বৃন্দাবনী’ ভাষার রাজত্ব। বৈষ্ণব ধর্মের প্রভাব কালে বৃন্দাবন ছিল বড় তীর্থক্ষেত্র। ‘বঙ্গভাষা ও সাহিত্য’ গ্রন্থে শশীভূষণ দাশগুপ্ত এই বিষয়টি সুন্দর ভাবে বিশ্লেষণ করে বলেছেন “তখন বঙ্গের শিক্ষিত সমাজ ইহাকে ধরাতলে স্বর্গ বলিয়া গণ্য করিতেন। শ্যাম কুণ্ড কি রাধাকুণ্ড দর্শনার্থ তাঁহাদের যে উৎসাহপূর্ণ আগ্রহ ছিল, বিলাত যাইতে শিক্ষিতগণের তেমন ঐকান্তিক আগ্রহ নাই। এখন যে আমরা বাংলা কথার মধ্যে চারি আনা ইংরেজি মিশাইয়া বিদ্যা দেখাইয়া থাকি তখন সেই রূপ বৈষ্ণব বর্গের বাঙালা কথা চারি আনা বৃন্দাবনীয় মিশ্রণে সিদ্ধ হইত।”
কৃষ্ণদাস কবিরাজের চৈতন্যচরিতামৃত থেকে লক্ষ্য করা যাক। কথাবার্তা অংশে বৃন্দাবনী ভাষার বহুল প্রয়োগ লক্ষ করা যায়।

এভাবেই বাংলা ভাষা তার নিজস্বতা হারিয়েছে। এ এক দীর্ঘ গবেষণার বিষয়। আমরা নাতিদীর্ঘ প্রবন্ধে এর সূত্রপাত করলাম মাত্র। হ্যালহেড সাহেবের গ্রন্থ থেকে (১৭৭৮ খৃ) একটি উদ্ধৃতি দিয়ে লেখা শেষ করবো—
‘’At present those persons are thought to speak this compound idiom and the most elegance who mix with pure Indian verbs the greatest number of Persion Arabic nouns’’
লেখক পরিচিতি: প্রবন্ধটির লেখক নিরুপম আচার্য, বর্তমান প্রস্তুত গ্রন্থটির সম্পাদক। পেশায় অধ্যাপক ড. আচার্য বহু গ্রন্থ প্রণেতা ও কবি-প্রাবন্ধিক রূপে ইতিমধ্যে জনপ্রিয় হয়ে উঠেছেন। সম্প্রতি তাঁর সম্পাদনায় প্রকাশিত হয়েছে ‘দেশভাগের কথকতা’ গ্রন্থটি। এছাড়া কালিকলম: আধুনিকতার পর্বান্তর ও সমাজবীক্ষা, অধরা মাধুরী: চেতনায় রবীন্দ্রনাথ, গল্পের অন্দরমহল, নাটকের নানা কথা, ভাষা আর ভাষা, প্রসঙ্গ ভাষা তাঁর উল্লেখ্য গ্রন্থ।
নানা জাতির সমন্বয় ভূমি এই বঙ্গদেশ। বৈচিত্র্যপূর্ণ বঙ্গ-সংস্কৃতির পেছনে এই সকল জনগোষ্ঠীর অবদান অশেষ। সুপ্রাচীনকাল থেকে বহু জাতি নানা শাখা-প্রশাখায় বিভক্ত হয়ে বঙ্গ-সংস্কৃতিকে সমৃদ্ধশালী করে তুলেছে। এর মধ্যে বেশিরভাগ জাতিই বহিরাগত। পার্শ্ববর্তী বিহার এবং উড়িষ্যা— মূলত এই দুই রাজ্য থেকেই অধিকাংশ জাতির আগমন ঘটেছে এ দেশে। বিশেষ করে বিহারের ছোটনাগপুর, রাঁচী, পালামৌ এবং উড়িষ্যার ময়ূরভঞ্জ, গঞ্জাম ও বালেশ্বর জেলা থেকেই অধিক সংখ্যক জনগোষ্ঠীর অনুপ্রবেশ ঘটেছে। প্রাচীনকাল থেকেই অর্থনৈতিক, রাজনৈতিক এবং সামাজিক কারণে জনগোষ্ঠীর স্থানান্তরীকরণ ঘটে চলেছিল। এর অনিবার্য ফলশ্রুতিতে বৈচিত্র্যপূর্ণ হয়ে উঠেছে বঙ্গসংস্কৃতি। জনগোষ্ঠীগত এই বৈচিত্র্যের অনন্য প্রভাব লক্ষ করা যায় দক্ষিণ-বঙ্গের উপকূলবর্তী অঞ্চলে। দক্ষিণ-বঙ্গের উপকূল মূলত পূর্ব মেদিনীপুর এবং দক্ষিণ চব্বিশ পরগনা— এই দুই জেলায় বিস্তৃত। বলাবাহুল্য, এই দুই উপকূলবর্তী অঞ্চল নদ-নদী বিধৌত এবং সমুদ্র পরিবেষ্টিত। জীবন-জীবিকার প্রয়োজনে তাই এই সকল অঞ্চলে বিভিন্ন সময়ে বহু মানুষের আনাগোনা ঘটেছে। নদ-নদী এবং সমুদ্রের ভাঙা-গড়ার খেলায় গড়ে ওঠা নতুন নতুন চরে অধিকার প্রতিষ্ঠিত হয়েছে বহিরাগত জনগোষ্ঠীর। তবে দক্ষিণ চব্বিশ পরগনা অপেক্ষা পূর্ব-মেদিনীপুর উপকূলবর্তী অঞ্চলে জাতিগত এবং সংস্কৃতিগত বৈচিত্র্য অনেক বেশি। বেইলি সাহেব তাই যথার্থই বলেছেন—
‘The people of Midnapur proper are generally composed race, who can neither be called Bengalees nor Oriyas, but who are a mixture of both.’১
সেই হিসেবে ভাষাগত আগ্রাসন এবং তৎপ্রভাবজাত সংকটের পরিচয় পূর্ব-মেদিনীপুর উপকূলবর্তী অঞ্চলেই গভীরভাবে লক্ষ করা যায়। আলোচ্য অভিসন্দর্ভে দক্ষিণ-বঙ্গের উপকূলবর্তী অঞ্চল অর্থে পূর্ব মেদিনীপুর উপকূলবর্তী অঞ্চলের ভাষাগত সংকটকেই চিহ্নিত করা হয়েছে।
নৃতত্ত্ববিদদের বিচারে মেদিনীপুর জেলার সবচেয়ে পুরাতন জাতিধারা হল ‘অস্ট্রেলিয়ো’। অনেকে আবার একে ‘নিষাদিক’ রূপেও উল্লেখ করেছেন। এঁরা মূলত মালভূমি প্রদেশ থেকে এসে এই জেলায় বসতি শুরু করেন। এরই পাশাপাশি ভূমধ্যসাগরের উপকূলভাগ থেকে এক জাতির আগমন ঘটেছে এই জেলায়, যাঁরা— ‘দ্রাবিড়’ নামে পরিচিত। সুমেরিয়ান বা আর্মানী নামে তৃতীয় আর এক জাতিরও অনুপ্রবেশ ঘটেছে এই মেদিনীপুর জেলায়। এছাড়াও ‘আলপাইন’ বা ‘ইন্দো-এরিয়ান’ নামক এক জাতিরও আগমন ঘটেছে এই জেলায়। পূর্ব মেদিনীপুর জেলার জনগোষ্ঠীর মধ্যে তাই এক বিমিশ্র ভাবনা বর্তমান।২
২০০১ সাল পর্যন্ত মেদিনীপুর জেলা ছিল পশ্চিমবঙ্গের সর্ববৃহৎ জেলা। এর আয়তন ছিল ১৩,৩৮৮.৪২ বর্গ কিমি। ২০০২ খ্রিস্টাব্দের ১লা জানুয়ারি প্রশাসনিক প্রয়োজনে মেদিনীপুর জেলা দ্বিখন্ডিত হয়ে পূর্ব-মেদিনীপুর এবং পশ্চিম-মেদিনীপুর নামে দুই স্বতন্ত্র জেলার সৃষ্টি হয়। তমলুক, হলদিয়া এবং অবিভক্ত কাঁথি মহকুমা নিয়ে গঠিত হয় পূর্ব মেদিনীপুর জেলা। যার আয়তন হয় ৪০৯৩.১৪ বর্গ কিমি এবং লোকসংখ্যা ৪৪,২০,০৭৩ জন। এই জেলার মূল দপ্তর প্রতিষ্ঠিত হয় তমলুকে। আর মেদিনীপুর সদর, খড়গপুর, ঝাড়গ্রাম এবং ঘাটাল মহকুমা নিয়ে গঠিত হয় পশ্চিম মেদিনীপুর জেলা। যার মূল দপ্তর প্রতিষ্ঠিত হয় মেদিনীপুর শহরে। আয়তনগত দিক থেকে এই জেলার বিস্তৃতি ৯২৯৫.২৮ বর্গ কিমি এবং যার জনসংখ্যা ৫২,১৮,৩৯৯ জন। এই একই তারিখে, অর্থাৎ ২০০২ খ্রিস্টাব্দের ১লা জানুয়ারি ভৌগোলিক বিস্তৃতির কারণে পূর্বতন কাঁথি মহকুমা বিভাজিত হয়ে দুটি পৃথক মহকুমার সৃষ্টি হয়। এগরা, পটাশপুর ও ভগবানপুর থানার পাঁচটি ব্লক এবং এগরা পৌরসভা নিয়ে গঠিত হয় এগরা মহকুমা, যার আয়তন হয় ৯৪৭.৪৩ বর্গ কিমি। আর কাঁথি, মারিশদা, রামনগর, দীঘা, খেজুরী ও ভূপতিনগর থানার আটটি ব্লক এবং কাঁথি পৌরসভা নিয়ে গঠিত হয় কাঁথি মহকুমা এবং যার আয়তন হয় ১২৬১.২০ বর্গ কিমি। সেই হিসেবে বর্তমানে কাঁথি মহকুমা ৬টি থানা, আটটি ব্লক এবং একটি পৌরসভার অন্তর্গত। ভৌগোলিক বিভাজনে উড়িষ্যা উপকূলের পরেই অবস্থিত দক্ষিণ-বঙ্গের উপকূল। দক্ষিণ-বঙ্গের উপকূলের মধ্যে পূর্ব মেদিনীপুর উপকূলবর্তী অঞ্চলই সর্ববৃহৎ এবং যার দৈর্ঘ্য আনুমানিক ৫৬ কিলোমিটার। পূর্ব মেদিনীপুর উপকূলবর্তী অঞ্চল কাঁথি মহকুমার দীঘা, রামনগর, কাঁথি এবং খেজুরী থানায় পরিব্যাপ্ত। তাই বলা যায়, সম্পূর্ণ কাঁথি মহকুমা নয়, মূলত বঙ্গোপসাগর তীরবর্তী দীঘা থেকে খেজুরী পর্যন্ত অঞ্চলই পূর্ব মেদিনীপুর উপকূল নামে পরিচিত।৩
কাঁথি মহকুমার অবস্থান ৮৭o২৪’৩৩’’ পূর্ব থেকে ৮৭o৫৮’৫৬’’ পূর্ব দ্রাঘিমাংশে এবং ২১o৩৭’৫০’’ উত্তর থেকে ২১o১’১৮’’ উত্তর অক্ষাংশের মধ্যে। বর্তমানের কাঁথি মহকুমার ভৌগোলিক সীমা হল— পূর্বে চন্ডীপুর ও নন্দীগ্রাম থানা এবং হুগলী নদী, পশ্চিমে এগরা ও মোহনপুর থানা, উত্তরে কেলেঘাই নদী ও ময়না থানা এবং দক্ষিণে বঙ্গোপসাগর। কাঁথি মহকুমার সৃষ্টি প্রসঙ্গে হান্টার সাহেব জানিয়েছেন—
‘Contai (Kanthi) Sub Division: Created on the 1st January 1952, Contains a total area of 850 sq. mile, with 2201 villages or town-ships 77626 houses, and a total population of 442,272.’৪
এর অনুসরণে যোগেশ্চন্দ্র বসু তাঁর ‘মেদিনীপুরের ইতিহাস’ গ্রন্থে লিখেছেন—
‘১৮৫২ খ্রিস্টাব্দের ১লা জানুয়ারি কাঁথি মহকুমা প্রতিষ্ঠিত হইয়াছে। সমগ্র বঙ্গদেশের মহকুমাগুলির মধ্যে কাঁথি দ্বিতীয় স্থান অধিকার করিয়াছে। শ্রীরামপুর মহকুমার পরেই কাঁথি মহকুমার নাম করা হইয়া থাকে। কাঁথি মহকুমার পরিমান হল ৯১২ বর্গমাইল।’৫
অবশ্য কাঁথি মহকুমা প্রতিষ্ঠার সময়কালে এর সদর দপ্তর কাঁথিতে ছিল না। ‘শিক্ষক জগৎ’ পত্রিকার সম্পাদক প্রবোধকৃষ্ণ দাসমহাপাত্রের একটি চিঠির উত্তরে পশ্চিমবঙ্গ সরকারের স্বরাষ্ট্র বিভাগের সেক্রেটারী এস. কে. মুখার্জী একটি চিঠিতে লিখেছিলেন—
‘‘The name of the Sub-division was change to that of Contai in the year 1866 was a result of the removal of the headquarters from Negua to Contai. (Vide Calcutta Gazette, dated 25th April, 1866)’’৬
প্রথম পর্বে কাঁথি মহকুমার সদর দপ্তর ছিল নেগুঁয়া। এই নেগুঁয়া সাহিত্য সম্রাট বঙ্কিমচন্দ্রের স্মৃতি বিজড়িত এবং ‘কপালকুন্ডলা’র উৎসভূমি।
রসুলপুর নদী থেকে সুবর্ণরেখার মোহানা পর্যন্ত ভূভাগ গঠনে সমুদ্র প্রকৃতির যেমন গুরত্বপূর্ণ প্রভাব রয়েছে তেমনি কাঁথি মহকুমার পূর্ব তীরবর্তী ‘হিজলী’ ও ‘খেজুরী’— এই দুই দ্বীপের গঠনে নদী প্রকৃতির গুরুত্ব অশেষ। নদীমাতৃক দেশে নদীর ভাঙা-গড়ার খেয়ালিপনায় বারে বারে প্রভাবিত হয়েছে তার পার্শ্ববর্তী অঞ্চল। সুপ্রাচীনকাল থেকে তাই বঙ্গদেশে এই ভাঙা-গড়ার খেলা অত্যন্ত সক্রিয়। এই খেলায় এককালে তাম্রলিপ্ত(বর্তমানের তমলুক) আন্তর্জাতিক বন্দরের মর্যাদা লাভ করেছিল। বানিজ্যসূত্রে দেশ-বিদেশের সঙ্গে এই বন্দরের ছিল ঘনিষ্ঠ যোগাযোগ। কালক্রমে নদীখাতের পরিবর্তন ঘটায় তাম্রলিপ্ত তার গৌরব-গরিমা হারিয়ে ফেলে। এই গরিমা বিলুপ্তির পরেই হুগলী নদীর মোহানার পশ্চিমে আনুমানিক পঞ্চদশ শতাব্দীর গোড়ার দিকে জেগে উঠতে থাকে দুটি চর, যা ধীরে ধীরে দ্বীপের আকার নেয়। এই দুই দ্বীপই হল হিজলী এবং খেজুরী। এক দ্বীপে হিজল গাছের প্রাধান্য থাকায় নাম হয় হিজলী, আর এক দ্বীপে খেজুর গাছের প্রাধান্য থাকায় নাম হয় খেজুরী। প্রাচীনত্বের বিচারে খেজুরী অপেক্ষা হিজলী পূর্ববর্তীকালের সৃষ্টি। এই হিজলীর অবস্থান ২২o৪০’৫৭.১৫’’ উত্তর অক্ষাংশে এবং ৮৭o৩৬’০৬.৭৩’’ পূর্ব দ্রাঘিমাংশে। আর খেজুরীর অবস্থান ২১o৫৮’১২’’ উত্তর অক্ষাংশে এবং ৮৭o৪৮’০৪.১২’’ পূর্ব দ্রাঘিমাংশে। প্রথম পর্বে জেগে ওঠা এই হিজলী দ্বীপের বনজঙ্গল পরিষ্কার করে জনৈক মুসলিম রাজা রাজত্ব শুরু করেন। পাশের দ্বীপটি তখনো পূর্ণ হয়ে ওঠেনি। দুই দ্বীপের মাঝখান দিয়ে বয়ে চলেছিল কাউখালি নামে এক খরস্রোতা নদী। পরবর্তীকালে এই কাউখালি নদীও তার স্রোত হারিয়ে ফেলে। ফলত, হিজলী এবং খেজুরী দুই দ্বীপ সংযুক্ত হয়ে যায়। আর হিজলীর মুসলমান রাজার অধীনস্ত হয়ে পড়ে খেজুরী দ্বীপটিও। মুসলমান রাজা মসনদ্‌-ই-আলা রাজবংশের(১৬২৮-১৬৬১) রাজত্ব বিলুপ্তির পর সমগ্র অঞ্চলটি পর্তুগীজ মগ দস্যুদের অত্যাচারে অধিবাসী বর্জিত হয়ে পুনরায় হিংস্র জন্তুপূর্ণ অরণ্যে পরিণত হয়। পরবর্তীকালে দিল্লির বাদশাহের তৎপরতায় পর্তুগীজ এবং মগদের অত্যাচার কমলে হিজলী ও খেজুরীতে ধীরে ধীরে জনবসতি গড়ে ওঠে। ততদিনে তাম্রলিপ্ত বন্দর তার নিজস্ব গৌরব একেবারেই হারিয়ে ফেলেছে। আর মোহানার নিকটবর্তী হওয়ায় সেই বন্দরের গৌরব জুটতে থাকে হিজলীর ভাগ্যে। হিজলী পরিণত হয় সম্পদশালী জনপদে। কিন্তু কিছুকালের মধ্যে হুগলী নদীর মোহানা অঞ্চলের জলপ্রণালী পরিবর্তিত হওয়ায় হিজলীর গৌরব কমতে থাকে। আর সেই সৌভাগ্য জুটতে থাকে খেজুরীর কপালে। খেজুরী পায় একটি সমৃদ্ধ বন্দর ও পোতাশ্রয়ের মর্যাদা। ঠিক কোন সময় থেকে খেজুরী পোতাশ্রয়ে পরিণত হয়েছিল তার সঠিক ইতিহাস নির্ণয় দূরুহ। তবে ১৭৬৫ খ্রিস্টাব্দে কোম্পানির দেওয়ানী গ্রহণ পর্বে খেজুরী ব্রিটিশ অধিকারভুক্ত হয়ে পড়ে। আনুমানিক ১৭৮০ খ্রিস্টাব্দ থেকেই বন্দর হিসেবে খেজুরী সমৃদ্ধি লাভ করতে থাকে। এর পরেই খেজুরী হয়ে ওঠে এক অনন্য জনপদ। অচিরেই অঞ্চলটি সুরম্য নগরীর রূপ ধারণ করে। তৈরি হয় কোম্পানির এজেন্টদের বাসগৃহ, বন্দর, অফিস, জাহাজে গমনাগমনকারী যাত্রীদের বিশ্রাম ঘর, কফি হাউস, বার, চার্চ, গোরস্থান, টেলিগ্রাফ অফিস ইত্যাদি। বিদেশী নাবিকদের কাছে ব্যবসা-বানিজ্যের প্রধান পীঠস্থান হয়ে ওঠে এই খেজুরী। অ্যাসিস্ট্যান্ট রিভার সারভেয়র মিস্টার রীকস্‌ (H.G. Reaks) এই খেজুরী সমন্ধে লিখেছেন,— কলকাতার অভ্যুদয়ের সঙ্গে সঙ্গে সামুদ্রিক নৌযাত্রার আরম্ভপথ খেজুরীতে সুন্দর পোতাশ্রয় সৃষ্ট হওয়ায় এটি একটি প্রয়োজনীয় স্থানে পরিণত হয়। শুধু তাই নয়, স্থানটি ভ্রমণ কেন্দ্র হয়ে স্বাস্থ্য পরিবর্তনের একটি জায়গা হয়ে ওঠে।৭
ভূ-খন্ডের ভাঙা-গড়ার মতো উপকূলবর্তী পূর্ব মেদিনীপুর জেলার ঐতিহাসিক উত্থান-পতনও অনেক বেশি। জৈন ধর্মগ্রন্থ, মহাভারত, রঘুবংশ, পতঞ্জলির মহাভাষ্য, দশকুমার চরিত প্রভৃতি গ্রন্থ থেকে মেদিনীপুর জেলার তথা দক্ষিণ-পশ্চিম সীমান্ত বাংলার তৎকালীন বহু পরিচয় পাওয়া যায়। এসব কিছুই আলোচ্য জনপদের প্রাচীনত্বের পরিচয় তুলে ধরে। বিশেষ করে তাম্রলিপ্ত রাজ্যের উল্লেখ বর্তমানের পূর্ব-মেদিনীপুর জেলার সুপ্রাচীন ঐতিহ্যের পরিচয় বহন করে। আধুনিক ঐতিহাসিকরা নানান প্রত্নতাত্ত্বিক নিদর্শনের সাহায্যে প্রমাণ করতে চলেছেন প্রত্নপলীয় যুগেও (Mesolithic Period) (খ্রি: পূ: ২৫০০ থেকে ১২০০ খ্রি: পূ: পর্যন্ত) তাম্রলিপ্ত সভ্যতার অস্তিত্ব ছিল। এই অঞ্চলের ২৮টি জায়গা এবং নাটশাল গ্রামের পার্শ্ববর্তী হুগলী নদীর চর এলাকা থেকে প্রাপ্ত হাজারখানিক প্রত্নবস্তু এই অভিমতের সত্যতাকে তুলে ধরে।৮ তাম্রলিপ্ত তখন বন্দর হয়ে ওঠেনি। আর কাঁথি মহকুমা তখন সমুদ্রের তলায়। মহাভারতের বহু জায়গায় তাম্রলিপ্তের উল্লেখ আছে। মহাভারতের আদি পর্বে আছে—
‘কলিঙ্গস্তাম্রলিপ্তশ্চ পত্তনাধিপতি-স্তথা,
মদ্ররাজস্তথাশল্য সহপুত্রো মহারথঃ।৯
অর্থাৎ দ্রৌপদীর স্বয়ম্বর সভায় কলিঙ্গ পত্তনাধিপতি মদ্ররাজ ও তাঁর ছেলের সাথে তাম্রলিপ্তের রাজাও উপস্থিত ছিলেন। ‘জৈমিনিভারতে’ তাম্রলিপ্তের ঘটনা সুস্পষ্টভাবে উল্লিখিত হয়েছে। খ্রিস্টপূর্ব ৩০৭ অব্দে প্রসিদ্ধ বন্দর হিসেবে বৌদ্ধগ্রন্থ ‘মহাবংশ’এ তাম্রলিপ্তের উল্লেখ আছে। হিউয়েন সাং এর বিবরণেও তাম্রলিপ্তের পরিচয় মেলে। একথা তাই নিঃসংশয়ে বলা যায়, এককালে তাম্রলিপ্ত ছিল একটি স্বাধীন রাজ্য এবং যার রাজধানী ছিল বর্তমানের তমলুকের কাছাকাছি অঞ্চলে। এই তাম্রলিপ্ত রাজ্যের দক্ষিণ-পশ্চিমে কাঁথি মহকুমার অবস্থান।
ভারতবর্ষের পূর্বাঞ্চল এককালে ৫ টি জনপদে বিভক্ত ছিল— অঙ্গ, বঙ্গ, কলিঙ্গ, পুন্ড্র এবং সুহ্ম। বর্তমান রাজশাহী ও ভাগলপুর বিভাগের সন্নিহিত প্রদেশটি প্রাচীন অঙ্গরাজ্যের অন্তর্গত ছিল। উত্তরে ভাগীরথী থেকে দক্ষিণে গোদাবরী নদী পর্যন্ত ছিল কলিঙ্গের সীমা। আর অঙ্গ এবং কলিঙ্গের পূর্ব প্রদেশটি বঙ্গ নামে পরিচিত ছিল। সেই হিসেবে বর্তমান মেদিনীপুর জেলার সমস্ত ভূ-ভাগ ছিল প্রাচীন কলিঙ্গ রাজ্যের অন্তর্গত। বিশ্বকোষ সম্পাদক শ্রীযুক্ত নগেন্দ্রনাথ বসু প্রাচ্য বিদ্যামহার্ণব এ প্রসঙ্গে লিখেছেন—
‘এখনকার মেদিনীপুর, উড়িষ্যা, গঞ্জাম ও সরকার তৎকালে কলিঙ্গ রাজ্যের অন্তর্গত ছিল।’১০
এছাড়াও আরও দুটি রাজ্যের সন্ধান পাওয়া যায়, যা পুন্ড্র এবং সুহ্ম নামে পরিচিত। বিষ্ণু, মৎস্য এবং মার্কন্ডেয় পুরাণে এমনকি হরিবংশের একটি আখ্যায়িকায়ও পাঁচটি রাজ্যের পরিচয় রয়েছে। প্রাচীন অঙ্গ-বঙ্গ এবং কলিঙ্গ রাজ্যের অংশ বিশেষ নিয়েই গঠিত হয়েছিল পুন্ড্র এবং সুহ্ম নামক দুটি রাজ্য। যোগেশচন্দ্র বসু এই দুটি রাজ্যের সীমা প্রসঙ্গে বলেছেন রাজশাহী বিভাগের পশ্চিমোত্তর প্রদেশটি অর্থাৎ প্রাচীন অঙ্গ রাজ্যের দক্ষিণাংশে পরবর্তীকালে পুন্ড্র রাজ্য নামে অভিহিত এবং কলিঙ্গ রাজ্যের উত্তর-পূর্বাংশ নিয়ে সুহ্মরাজ্য গঠিত ছিল। তাঁর কথায়—
‘‘সুহ্ম ও তাম্রলিপ্ত রাজ্যের উত্তর ও পশ্চিমে পুন্ড্র রাজ্য, দক্ষিণে বঙ্গোপসাগর এবং দক্ষিণ-পশ্চিমে কলিঙ্গ রাজ্য— এইরূপ নির্দেশই জানা যাইতেছে। নগেন্দ্র বাবু লিখিয়াছেন ‘কলিঙ্গ রাজ্য বর্তমান তমলুকের সীমান্ত হইতে আরম্ভ হইয়া দক্ষিণে গোদাবরী নদী পর্যন্ত বিস্তৃত ছিল।’ তাহা হইলে দেখা যাইতেছে তখন বর্তমান মেদিনীপুর জেলার উত্তর ও পূর্ব ভূ-ভাগের অধিকাংশই সুহ্ম ও তাম্রলিপ্ত রাজ্যের অন্তর্ভূক্ত হইয়াছিল। অবশিষ্টাংশ- যাহা তমলুকের দক্ষিণ পশ্চিমে অবস্থিত, উহাই কেবল কলিঙ্গ রাজ্যের অন্তর্গত ছিল। উত্তর কালে এই বিভাগেরও পরিবর্তন হয়।’’১১
ঐতিহাসিক গবেষকগণ এ প্রসঙ্গে মোটামুটি সিদ্ধান্তে এসেছেন যে বর্তমান মেদিনীপুর জেলার বেশিরভাগ অংশই এককালে সুহ্ম রাজ্যের অন্তর্গত ছিল এবং তাম্রলিপ্ত ছিল সেই রাজ্যের রাজধানী। ধীরে ধীরে তাম্রলিপ্ত নগরী একটি বানিজ্যকেন্দ্রে পরিণত হওয়ায় রাজধানীর নামানুসারে এই রাজ্য তাম্রলিপ্ত রাজ্য নামেও পরিচিত হতে শুরু করে। কোন কোন জায়গায় আবার সুহ্ম এবং তাম্রলিপ্তকে স্বতন্ত্র দুই রাজ্য হিসাবেও দেখানো হয়েছে। নগেন্দ্রনাথ বসু এ প্রসঙ্গে লিখেছেন—
‘কলিঙ্গরাজ্য বর্তমান তমলুকের সীমান্ত হইতে আরম্ভ হইয়া দক্ষিণে গোদাবরী নদী পর্যন্ত বিস্তৃত ছিল।’১২
সেই হিসেবে বর্তমান মেদিনীপুর জেলার উত্তর ও পূর্ব অংশের অধিকাংশ অঞ্চলই সুহ্ম ও তাম্রলিপ্ত রাজ্যের অন্তর্গত ছিল। অবশিষ্ট দক্ষিণ-পশ্চিমের কিছু অংশ ছিল কলিঙ্গ রাজ্যের অন্তর্গত। এককালে এই বিভাগেরও পরিবর্তন হয়। পরবর্তীকালের সাহিত্যে উৎকল ও উড্রদেশ নামে যে দুই রাজ্যের পরিচয় মেলে মেদিনীপুর জেলার কিছু অংশও তার অন্তর্ভূক্ত হয়ে পড়ে। ‘রঘুবংশ’ কাব্যে কালিদাস ‘কপিশা’ নদীর পরপার থেকে উৎকলের সীমা নির্দেশ করেছেন। এই ‘কপিশা’ প্রকৃতপক্ষে বর্তমান মেদিনীপুর জেলার মধ্য দিয়ে প্রবাহিত কাঁসাই বা কংসাবতী নদীর নামান্তর। কলিঙ্গ দেশের অংশ বিশেষ নিয়ে যেমন উৎকল রাজ্য গঠিত হয়েছিল সেইরকম পুন্ড্র রাজ্যের কিছু অংশ নিয়ে উড্র রাজ্যের সৃষ্টি হয়। বর্তমান মেদিনীপুর জেলার পশ্চিমাংশ এই উড্র দেশের অন্তর্ভূক্ত হয়ে পড়ে। পরবর্তীকালে উৎকল এবং উড্র একই রাজ্যের অন্তর্ভূক্ত হলে এর সীমারও পরিবর্তন ঘটে। এই নতুন রাজ্যের নাম হয় উড়িষ্যা।
উড়িষ্যার সুবিখ্যাত জগন্নাথ দেবের মন্দিরে রক্ষিত ‘মাদলাপঞ্জী’ থেকে জানা যায় প্রাচীনকালে উড়িষ্যা একত্রিশটি দণ্ডপাট এবং ১১০টি বিশিতে বিভক্ত ছিল। তার মধ্যে ছয়টি দণ্ডপাট ছিল বর্তমান মেদিনীপুর জেলায়। এই ছয়টি দন্ডপাট হল— (১) টানিয়া, (২) জৌলিতি, (৩) নারায়ণপুর, (৪) নইগাঁ, (৫) মালঝিটা এবং (৬) ভঞ্জভূম-বারিপাদা।১৩ বর্তমান কাঁথি মহকুমার অধিকাংশ অঞ্চল ছিল এই মালঝিটা দন্ডপাটের অন্তর্গত। এ প্রসঙ্গে শ্রী বসু আরও জানিয়েছেন—
‘রামনগর, কাঁথি, খেজুরি ও ভগবানপুর থানা লইয়া মালিঝিটা দন্ডপাট থাকা সম্ভব।’১৪ ‘মাদলাপঞ্জী’র এই দণ্ডপাট বিভাগের মধ্যে তাম্রলিপ্ত বা তমলুকের নাম নেই। এ থেকে স্পষ্ট হয় এককালে তাম্রলিপ্ত একটি স্বতন্ত্র রাজ্য হয়ে উঠেছিল এবং সেখান থেকেই উড়িষ্যা সীমার শুরু। আবার আলোচ্য পুঁথিতে ‘নইগাঁ’ বলে যে দণ্ডপাট এর উল্লেখ মেলে তা বর্তমানের পূর্ব মেদিনীপুর জেলার এগরা মহকুমার নেগুঁয়া। বঙ্কিমচন্দ্রের স্মৃতি বিজড়িত এই নেগুঁয়া এককালে ছিল কাঁথি মহকুমার সদর কার্যালয়। এরপরে ঘটেছে ভাঙা-গড়ার নানান খেলা। শাসক শক্তির উত্থান-পতনের সাক্ষী হতে হয়েছে উপকূলবর্তী এই দক্ষিণবঙ্গকে। বাংলার সীমান্তে অবস্থিত এই মেদিনীপুর জেলা কখনো সম্পূর্ণরূপে কখনো বা তার অংশ বিশেষে উড়িষ্যা রাজার কখনো বা বাংলা রাজার শাসনাধীনে এসেছে। তাই বলা যায় মেদিনীপুরের ইতিহাস বাংলা ও উড়িষ্যা উভয় প্রদেশের ইতিহাসের সঙ্গে ঘনিষ্ঠভাবে সংযুক্ত। দ্বাদশ শতাব্দীর সূচনালগ্ন থেকে ষোড়শ শতাব্দীর তৃতীয় পাদ পর্যন্ত, প্রায় সাড়ে চারশ বছর উড়িষ্যার গঙ্গ ও সূর্যবংশীয়দের অধিকারে চলে আসে মেদিনীপুর। দ্বাদশ শতাব্দীর প্রারম্ভে উড়িষ্যার অনন্তবর্মা চোড়গঙ্গদেব গঙ্গাতীরবর্তী মন্দার পর্যন্ত তাঁর অধিকার বিস্তার করেন। সেইসূত্রে মেদিনীপুরে ওড়িয়া আধিপত্যের সূত্রপাত ঘটে।১৫ গঙ্গ বংশের পর সূর্যবংশের রাজত্বকালেও মেদিনীপুরে ওড়িয়া আধিপত্য অব্যাহত থাকে। সূর্যবংশীয় শেষ রাজা প্রতাপরুদ্রদেবের রাজত্বকালে (১৪৯৭-১৫৪০ খ্রি:) মালঝিটা দন্ডপাটের শাসনকর্তা ছিলেন ভবানন্দ রায়ের পুত্র ও রায় রামানন্দের ভ্রাতা গোপীনাথ পট্টনায়ক। কৃষ্ণদাস কবিরাজ গোস্বামী রচিত ‘শ্রী শ্রী চৈতন্যচরিতামৃত’ গ্রন্থে এর উল্লেখ মেলে।১৬ ১৫৬৮ খ্রিস্টাব্দে আফগান বংশীয় সুলেমান কররাণীর পুত্র বায়োজিদ উড়িষ্যার হরিচন্দন মুকুন্দদেবকে পরাস্ত করে উড়িষ্যা জয় করেন, সেই সঙ্গে মেদিনীপুরেও পাঠান আধিপত্য শুরু হয়। আফগান আমলে বর্তমান মেদিনীপুর জেলা দুটি সরকারের অন্তর্গত ছিল- সরকার জলেশ্বর ও সরকার মান্দারণ। কাঁথি মহকুমা ছিল এই সরকার জলেশ্বরের অন্তর্গত। আকবরের রাজত্বকালে সমগ্র উড়িষ্যা মোগল সাম্রাজ্যের অধিকারভূক্ত হয়। ষোড়শ শতাব্দীতে আকবরের রাজস্ব সচীব তোডরমল্ল বাংলা-বিহার-উড়িষ্যার রাজস্ব নির্ধারণ কল্পে সুবা বাংলাকে কতগুলি সরকারে বিভক্ত করেন। এই সরকারগুলিকে আবার ‘মহাল’ নামে কতকগুলি ক্ষুদ্র ক্ষুদ্র অংশে বিভক্ত করা হয়। এই অনুসারে বঙ্গদেশ ১৯টি সরকার ও ৬৮২টি মহালে এবং উড়িষ্যা প্রদেশ ৫টি সরকার ও ৯০টি মহালে বিভক্ত হয়। উড়িষ্যা প্রদেশের অন্তর্গত সরকার জলেশ্বর ২৮টি মহালে বিভক্ত ছিল, যার মধ্যে ২০টি মহাল ছিল মেদিনীপুরে। এর মধ্যে কাঁথি মহকুমার অধিকাংশই ছিল মালছটা বা মালঝিটা মহালের অন্তর্গত। আবার বাহিসাহি নামক যে মহালের পরিচয় পাওয়া যায় তা রামনগর থানার কালিন্দী-বালিসাই প্রভৃতি অঞ্চলের পরিচয় তুলে ধরে। শুধু তাই নয়, ভোগরাই মহালের কিছু অংশও এই উপকূলবর্তী পূর্ব মেদিনীপুরে পরিব্যাপ্ত ছিল। সম্রাট সাজাহানের রাজত্বকালে তাঁর দ্বিতীয় পুত্র শাহসুজা বাংলার শাসনকর্তা নিযুক্ত হলে তিনি তোডরমল্ল এর বিভাগের পরিবর্তন ঘটিয়ে বাংলাকে ১২টি সরকার এবং ২৭৬টি মহালে বিভক্ত করেন। এই বিভাগ অনুসারে বর্তমানের কাঁথি, ভগবানপুর, পটাশপুর এবং খেজুরী থানা মালঝিটা সরকার, রামনগর থানা মুজকুরি সরকার এবং এগরা থানা জলেশ্বর সরকারের অন্তর্ভূক্ত হয়। এই সময় থেকে ইউরোপীয় বণিকগণ বিশেষ করে ইংরেজ, পর্তুগীজ এবং ফরাসী বণিকগণ কাঁথি, খেজুরী এবং হিজলীতে ব্যবসা-বানিজ্য শুরু করে।১৭ ১৭১৭ সালে মুর্শিদকুলি খাঁ বাংলার সুবাদার নিযুক্ত হওয়ার পর ১৭২২ খ্রিস্টাব্দে তিনি সরকারগুলিকে পুনঃনির্ধারিত করেন। তখন থেকে সরকারগুলির নাম হয় ‘চাক্‌লা’। মুর্শিদকুলি খাঁ সুবা বাংলাকে যে ১৩টি চাকলায় বিভক্ত করেন তার মধ্যে চাক্‌লা হিজলী ছিল অন্যতম। চাক্‌লা হিজলী গঠিত হয়েছিল সরকার মালঝিটা, সরকার মুজকুরি ও সরকার জলেশ্বর নিয়ে। বর্তমানের কাঁথি মহকুমা এই হিজলী চাক্‌লার অন্তর্গত ছিল। ১৭৫৭ সালে পলাশীর যুদ্ধে বাংলার অধিকার ইংরেজদের হাতে গেলেও কাঁথি মহকুমার সমগ্র অঞ্চল ইংরেজদের অধিকারে যায়নি। কারণ, তখন কাঁথি মহকুমার অনেকটা অঞ্চল চাক্‌লা হিজলীর অন্তর্গত ছিল। কিন্তু ১৭৬৫ সালে দেওয়ানী লাভের ফলে চাক্‌লা হিজলী সহ কাঁথি মহকুমার প্রায় সম্পূর্ণ অংশ ইংরেজদের অধিকারে চলে আসে।১৮ ততদিনে বন্দর হিসেবে খেজুরী নিজেকে আত্মপ্রতিষ্ঠা দিয়ে ফেলেছে।
বাংলা এবং উড়িষ্যা দুই প্রতিবেশী রাজ্য। দুই রাজ্যই ভারতের পূর্বাঞ্চলের এবং সন্নিহিত। দুই রাজ্যের মানুষের মধ্যে শিক্ষা, ধর্ম ও সাংস্কৃতিক সম্পর্ক দীর্ঘদিনের। উড়িষ্যা এবং বাংলার সীমান্তবর্তী জেলা পূর্ব মেদিনীপুর। একারণে এই অঞ্চলের অধিবাসীদের উপর ওড়িয়া সংস্কৃতির প্রভাব অনেক বেশি। শুধু তাই নয়, নদী ও সমুদ্র প্রকৃতির স্ব-ইচ্ছায় নবগঠিত এই ভাটি প্রদেশে (নিম্ন জলাভূমি) উড়িষ্যার বালেশ্বর, ময়ূরভঞ্জ, কোরাপুট, কালাহাণ্ডি প্রভৃতি জেলা থেকে জীবন-জীবিকার প্রয়োজনে বহু মানুষের আগমন ঘটেছে। এঁদের মাধ্যমে ওড়িয়া সংস্কৃতির বেশ কিছু বৈশিষ্ট্য প্রবেশ করেছে এই অঞ্চলে। এর পাশাপাশি বৈবাহিক সূত্রেও সংস্কৃতিগত আদান-প্রদান প্রতিনিয়ত ঘটে চলেছে। ফলে পূর্ব মেদিনীপুর উপকূলবর্তী এগরা এবং কাঁথি মহকুমায় ওড়িয়া সংস্কৃতির গভীর প্রভাব লক্ষ করা যায়। এই প্রভাবের প্রতিফলন একদিকে যেমন ভাষা প্রয়োগে রয়েছে, অন্যদিকে তেমনি সাংস্কৃতিক আচার-আচরণেও তা সুস্পষ্ট।
দ্বাদশ শতাব্দীর সূচনালগ্ন থেকে ষোড়শ শতাব্দীর মধ্যভাগ, প্রায় সাড়ে চারশ বছর দক্ষিণ-পশ্চিম মেদিনীপুরের বিস্তৃত ভূ-ভাগ উড়িষ্যার গঙ্গবংশীয় এবং সূর্যবংশীয় নরপতিদের অধিকারে ছিল। এই ওড়িয়া আধিপত্য সূত্রেই দক্ষিণ-পশ্চিম সীমান্ত বাংলায় জগন্নাথ সংস্কৃতির প্রসার ঘটেছে। বিশেষ করে গঙ্গবংশীয় রাজারা ছিলেন জগন্নাথ ভাবধারায় পুষ্ট। এই রাজবংশের আনুকূল্যেই সীমান্ত বাংলায় বহু জগন্নাথ মন্দির নির্মিত হয়েছে। দক্ষিণ-পশ্চিম সীমান্ত বাংলার প্রতিটি জগন্নাথ মন্দিরের পূজক-পুরোহিত উৎকল শ্রেণির ব্রাহ্মণ। স্থায়ীভাবে জগন্নাথ দেবের মাধ্যমে এই অঞ্চলে বৈষ্ণবীয় ভাবধারা বজায় রাখতে গঙ্গবংশীয় নরপতিরা সচেষ্ট হয়েছিলেন। আবার সূর্যবংশীয় রাজত্বকালে দক্ষিণ-পশ্চিম সীমান্ত বাংলায় শৈব ধর্মের প্রসার ঘটেছে। ওড়িয়া রাজারা ছিলেন ব্রাহ্মণ্য পুরোহিত তন্ত্রের পৃষ্ঠপোষক। দেবমন্দির নির্মাণ এবং দেববিগ্রহ প্রতিষ্ঠাকে তাঁরা রাজকর্তব্য বলে মনে করেছেন। সেইসূত্রে এই অঞ্চলে বহু দেব-দেবীর মন্দির নির্মাণ এবং দেববিগ্রহের প্রতিষ্ঠা ঘটেছে। ওড়িয়া ব্রতধর্ম ও লোকাচার প্রতিষ্ঠায়ও মুখ্য ভূমিকা নিয়েছিলেন এই ওড়িয়া পুরোহিত শ্রেণি। তাই বলা যায়, ওড়িয়া সংস্কৃতির দ্বারা গভীরভাবে প্রভাবিত হয়েছে সীমান্তবর্তী এই বঙ্গ সংস্কৃতি।
সীমান্তবর্তী দক্ষিণবঙ্গে জগন্নাথ সংস্কৃতির প্রসারে উড়িষ্যার রাজারা যেমন সচেষ্ট হয়েছিলেন, তেমনি পরবর্তীকালে চৈতন্য প্রভাব বৈষ্ণবীয় ভাবধারার জোয়ার এনেছিল। চৈতন্য পরবর্তীকালে শ্যামানন্দ এবং রসিকানন্দের প্রচেষ্টা এই বৈষ্ণবীয় ভাবনায় প্লাবন আনতে সক্ষম হয়েছিল। শ্যামানন্দী বৈষ্ণব সম্প্রদায়ভূক্ত বিভিন্ন মানুষজন নিজ নিজ প্রভাবাধীন এলাকায় বৈষ্ণবীয় উপবৃত্ত মণ্ডল গড়ে তুলেছিলেন। এঁদের প্রচেষ্টায় বৈষ্ণব ধর্ম একটি লোকধর্মে পরিণত হয়। শ্যামানন্দী বৈষ্ণব সম্প্রদায়ের বিভিন্ন শাখার সবচেয়ে বড় প্রভাব পড়েছে অন্ত্যজ জনগোষ্ঠীর জীবনে। বিশেষ করে এই অঞ্চলের কাঁড়রা, কদমা, কেওট, বাগদি, নমশূদ্র প্রমুখ মৎস্যজীবী সম্প্রদায় শ্যামানন্দী আদর্শে অধিক উদ্বুদ্ধ হয়েছেন। অন্ত্যজ সম্প্রদায়ভূক্ত হওয়ার কারণে  ব্রাহ্মণ পুরোহিতের যাজন এঁদের ভাগ্যে জোটেনি। বৈষ্ণব গোস্বামীই বিবাহে, শ্রাদ্ধকর্মে, মহোৎসবে বৈষ্ণব রীতিতে যাজন করে এই
অন্ত্যজ জনসমাজকে হিন্দুধর্মের বৃহৎ পরিসরে এনেছেন।১৯ একারণে ওড়িয়া রাজশক্তির আধিপত্যকে এই অঞ্চলের মানুষজন মনে প্রাণে মেনে নিয়েই শাসন ব্যবস্থার সহযোগীও হয়েছিলেন। ওড়িয়া রাজ আনুগত্যের কারণে এঁরা এই সংস্কৃতির প্রতিও আন্তরিক হয়ে উঠেছেন। এই আন্তরিকতার সুস্পষ্ট প্রতিভাস লক্ষ করা যায় এই অঞ্চলের মানুষজনের জীবনচর্যায় ও ভাষাপ্রয়োগে।
বাংলা এবং উড়িষ্যা এই দুই প্রতিবেশী রাজ্যের ভাষাগত উৎস এক। অর্থাৎ উভয় ভাষা ভারতীয় আর্যভাষা বংশ থেকে উদ্ভূত (পূর্বমাগধী অপভ্রংশ ও অবহট্‌ঠ্‌ জাত) এবং সহোদরা সম্পর্কে আবদ্ধ। ভারতীয় আর্যভাষা বংশের উত্তরাধিকার বহন করছে যে সকল ভাষা, বাংলা ও ওড়িয়া তাদের মধ্যে অন্যতম। এই দুই ভাষার মধ্যে ক্রিয়া, ধাতু, কাল, উচ্চারণ এবং শব্দগত কিছু অমিল থাকলেও সাদৃশ্যের দিকটি অনেক বেশি। তাছাড়া ভৌগোলিক এবং সাংস্কৃতিক বলয়ে উড়িষ্যা সন্নিহিত হওয়ায় এই অঞ্চলের জনগোষ্ঠীর দৈনন্দিন জীবনে ব্যবহৃত মৌখিক ভাষায় ওড়িয়া ভাষার প্রভাব বিশেষ পরিলক্ষিত হয়। যেমন—

অঞ্চলভেদে বাংলা ভাষার রূপের তারতম্য আছে। এই আঞ্চলিক বৈশিষ্ট্য অনুযায়ী বাংলা ভাষার পাঁচটি উপভাষা অঞ্চল পরিকল্পিত হয়েছে। যথা— রাঢ়ী, বঙ্গালী, বরেন্দ্রী, কামরূপী ও ঝাড়খন্ডী। প্রায় প্রত্যেকটি উপভাষার বিভাষা অঞ্চল রয়েছে। পশ্চিমবঙ্গ রাজ্যের অন্তর্গত পূর্ব মেদিনীপুর জেলার দক্ষিণাংশে কাঁথি মহকুমার অবস্থান। গ্রিয়ার্সন সাহেব এই অঞ্চলের ভাষাকে South Western Bengali (দক্ষিণ পশ্চিম বাংলা) হিসেবে চিহ্নিত করেছেন।২০ বলাবাহুল্য, গ্রিয়ার্সন অবিভক্ত কাঁথি মহকুমার ভাষারীতির পর্যালোচনা সূত্রে এই ভাষার উপর ওড়িয়া প্রভাবের যে বিস্তৃত পরিচয় দিয়েছেন তা সর্বাংশে সমর্থনযোগ্য নয়। কাঁথি মহকুমার কথ্য ভাষার উপর কেবলমাত্র ওড়িয়া প্রভাব নেই, আছে— অষ্ট্রিক, দ্রাবিড়, মারাঠী, পোর্তুগীজ এবং মুসলমানী বাংলা ভাষার প্রভাব। এ প্রসঙ্গে ড. বিজন বিহারী ভট্টাচার্য জানিয়েছেন—
‘গ্রিয়ার্সন কাঁথির ভাষাকে বাংলা বলেন নাই। বলিয়াছেন বাংলা-ওড়িয়া মিশ্র ভাষা। লিঙ্গুইস্টিক সার্ভের প্রকাশকাল ১৯০০। সে সময় হয়তো তাহা সত্য ছিল। বর্তমানে কাঁথির ভাষাকে আর মিশ্র ভাষা বলা সঙ্গত হইবে না, বরং ওড়িয়া প্রভাবিত বাংলা বলাই উচিত হইবে।’২১
ভাষাতাত্ত্বিক সুধীর কুমার করণ পশ্চিম বাংলার কথ্য ভাষাকে যে পাঁচটি বিভাষা (Sub-dialect) অঞ্চলে ভাগ করেছেন, তার মধ্যে অন্যতম হল— S. W. B (K) (Kanthi Sub-Group)। এ প্রসঙ্গে তাঁর বক্তব্য—
ভাষাচার্য ড. সুনীতিকুমার চট্টোপাধ্যায় দক্ষিণ-পশ্চিম মেদিনীপুরের ভাষাকে রাঢ়ী উপভাষার অন্যতম রূপ ‘দক্ষিণ-পশ্চিম বাংলা’ ভাষা বলেছেন। কাঁথি মহকুমা যেহেতু দক্ষিণ-পশ্চিম মেদিনীপুরে অবস্থিত সেই হিসেবে এই ভাষাকেও ‘দক্ষিণ-পশ্চিম বাংলা’ হিসেবে ধরতে হয়। আবার সুকুমার সেন দক্ষিণ-পশ্চিম বঙ্গের উপভাষাকে ‘ঝাড়খন্ডী’ উপভাষা হিসেবে চিহ্নিত করেছেন। তাঁর বিচারে এ ভাষা ‘দন্ডভুক্তীয় ঝাড়খন্ডী’। ধীরেন্দ্রনাথ সাহাও দক্ষিণ-পশ্চিম বঙ্গের উপভাষাকে ‘ঝাড়খন্ডী’ উপভাষা হিসাবে অভিহিত করেছেন। তাঁর কথায় ‘ঝাড়খন্ডী’ উপভাষার পূর্বীরূপের সীমা কাঁথি মহকুমা পর্যন্ত প্রসারিত২৫। তবে কাঁথি মহকুমার কথ্য ভাষার সঙ্গে ঝাড়খন্ডী এবং রাঢ়ী উপভাষার সাদৃশ্য-বৈসাদৃশ্য উভয়ই লক্ষ করা যায়।
কাঁথি মহকুমার পূর্বে রয়েছে রাঢ়ী উপভাষা অঞ্চল, আর পশ্চিমে রয়েছে ঝাড়খন্ডী উপভাষা অঞ্চল। বর্তমানে রাঢ়ী উপভাষা যতটা দ্রুত পরিবর্তিত হয়েছে, কাঁথি মহকুমার কথ্য বাংলা ভাষা সে তুলনায় পরিবর্তিত হয়নি। একারণে, কাঁথি মহকুমার কথ্য ভাষার সঙ্গে রাঢ়ী উপভাষা তথা চলিত বাংলার অনেক বৈসাদৃশ্য লক্ষ করা যায়। সে তুলনায় এই উপভাষা ঝাড়খন্ডী উপভাষার অনেকটা কাছাকাছি। অর্থাৎ রাঢ়ী উপভাষা অপেক্ষা ঝাড়খন্ডী উপভাষার পূর্বীরূপের সঙ্গে কাঁথি মহকুমার কথ্য ভাষার মিল কিছুটা বেশি। একারণে কাঁথি মহকুমার কথ্যভাষার অন্যতম গবেষক দোলগোবিন্দ দাস এই ভাষা সম্পর্কে বলেছেন—
‘কাঁথি মহকুমার কথ্য ভাষাকে ঝাড়খন্ডী উপভাষার একটি বিভাষা বলা যাচ্ছে।’২৬
তবে ড. দাসের এই অভিমত সর্বাংশে সমর্থনযোগ্য নয়। অঞ্চলভেদে এবং অধিবাসী ভেদে উপকূলবর্তী দক্ষিণবঙ্গে বিভাষার রূপভেদ আছে। অর্থাৎ দীঘা-রামনগর, শঙ্করপুর অঞ্চলে যে ধরণের বিভাষার প্রচলন লক্ষ করা যায়, তার সঙ্গে কাঁথি, খেজুরী অঞ্চলের বিভাষার যথেষ্ট পার্থক্য বর্তমান। এই পার্থক্য অনুসন্ধান করতে গিয়ে ড. দাস অধিবাসীগত ভিন্নতাকে গুরুত্ব দিয়েছেন। সমগ্র কাঁথি মহকুমায় যাঁরা আদি অধিবাসী এবং যাদের মাতৃভাষা ছিল বাংলা তাঁদেরকে তিনি ‘আদি বাঙ্গালী’ হিসেবে চিহ্নিত করেছেন। এঁরা এই মহকুমার সর্বত্রই অবস্থান করছেন। এছাড়াও উড়িষ্যা থেকে বিভিন্ন সময়ে বেশ কিছু জনগোষ্ঠী এই মহকুমায় এসেছেন। বর্তমানে তাঁরা অবশ্যই বাঙালি। কিন্ত কাঁথি মহকুমার আদি বাঙালি অপেক্ষা এঁদের কথ্য ভাষার ব্যবহার বিধি কিছুটা স্বতন্ত্র। উড়িষ্যা সংলগ্ন প্রান্তবর্তী বঙ্গদেশেই এঁদের অধিক বসবাস। মূলত দীঘা, রামনগর, শংকরপুর এবং অবিভক্ত কাঁথি মহকুমার এগরা, পটাশপুর অঞ্চলেই এই সকল জনগোষ্ঠীর অধিক অবস্থান। অধিবাসীগত বিভাষাভেদ বোঝানোর জন্য ড. দাস এঁদেরকে ‘উড়িষ্যাগত বাঙ্গালী’ হিসেবে চিহ্নিত করেছেন। কালক্রমে এঁদের ওড়িয়া ভাষা এখানকার আদি বাঙালিদের বাংলা ভাষার দ্বারা এত বেশি পরিমাণে প্রভাবিত হয়েছে যে, একে ওড়িয়া বা মিশ্রভাষা কোন মতেই বলা চলে না। বরং ওড়িয়া প্রভাবিত বাংলা বলাই সঙ্গত। অবশ্য এঁদের ওড়িয়া ভাষার প্রভাবও এখানকার আদি বাঙালিদের উপর যথেষ্ট রূপে পড়েছে। এই উভয় ভাষার পারস্পরিক দেওয়া-নেওয়া, শিক্ষায় অনগ্রসরতা, যোগাযোগ ব্যবস্থার অপ্রতুলতা এবং রক্ষণশীলতার কারণে এই অঞ্চলের বিভাষা চলিত বাংলার সঙ্গে তাল রেখে দ্রুত পরিবর্তিত হতে পারেনি। একারণে উপকূলবর্তী দক্ষিণবঙ্গের বিভাষা হয়েছে সম্পুর্ণ স্বতন্ত্র প্রকৃতির।
উপকূলবর্তী দক্ষিণবঙ্গের আদি বাঙালি কথিত ‘মূল বিভাষা’ এবং উড়িষ্যা থেকে আগত অধিবাসীদের ‘ওড়িয়া প্রভাবিত বিভাষা’র মধ্যে সীমারেখা টানা যথেষ্ট কষ্টসাধ্য। ড. দাস তাঁর গবেষণায় এই মূল বিভাষার আবার দুটি শ্রেণির কথা উল্লেখ করেছেন— ভগবানপুর, খেজুরী, পটাশপুর থানা অঞ্চলে প্রচলিত বিভাষাকে ‘ভগবানপুরী মূল বিভাষা’ এবং কাঁথি-এগরা ও পটাশপুর থানার পূর্ব অঞ্চলে প্রচলিত বিভাষাকে ‘কাঁথির মূল বিভাষা’ হিসেবে উল্লেখ করেছেন। অনুরূপভাবে কাঁথি-এগরা (উত্তর-পূর্বাংশ), পটাশপুর(পশ্চিমাংশ) থানা অঞ্চলে প্রচলিত বিভাষাকে তিনি ‘কাঁথির ওড়িয়া প্রভাবিত বিভাষা’ এবং রামনগর দীঘা থানা অঞ্চলে প্রচলিত বিভাষাকে ‘রামনগরী ওড়িয়া প্রভাবিত বিভাষা’ হিসেবে উল্লেখ করেছেন।
উপকূলবর্তী দক্ষিণবঙ্গে ‘কাঁথির মূল বিভাষা’ এবং ‘রামনগরী ওড়িয়া প্রভাবিত বিভাষা’— উভয় ভাষার প্রচলন লক্ষ করা যায়। শুধু তাই নয়, হিজলী খেজুরী অঞ্চলে ‘ভগবানপুরী মূল বিভাষা’র অস্তিত্বও রয়েছে। পূর্ব মেদিনীপুর উপকূলবর্তী অঞ্চলের  জনগোষ্ঠীর মধ্যে ‘কাঁথির মূল বিভাষা’ এবং ‘রামনগরী ওড়িয়া বিভাষা’য় কথা বলার প্রবণতা লক্ষ করা যায়। বিশেষ করে দীঘা, রামনগর, শংকরপুর অঞ্চলে ওড়িয়া প্রভাবিত ‘রামনগরী বিভাষা’রই আধিক্য। আর মান্দারমণি, জলধা, খড়িপাই, শৌলা, বাঁকিপুট, জুনপুট, কাঁথি, হিজলী, খেজুরী প্রভৃতি অঞ্চলে রয়েছে কাঁথির মূল বিভাষার প্রচলন। এই দুই বিভাষার কিছু বৈশিষ্ট্য নিম্নরূপ

লেখক পরিচিতি: ড. দীপক সোম পশ্চিম মেদিনীপুর জেলার নাড়াজোল রাজ কলেজের বাংলা বিভাগের একজন সহকারী অধ্যাপক। দীর্ঘ বারো বছরেরও অধিককাল ধরে তিনি অধ্যাপনার কাজে নিযুক্ত রয়েছেন। নাটক এবং লোকসংস্কৃতি— এই দুই-ই তাঁর আগ্রহের বিষয়। ড. সোম পূর্ব মেদিনীপুর উপকূলবর্তী জেলে সম্প্রদায়ের উপর গবেষণা করে ২০১৭ সালে বিদ্যাসাগর বিশ্ববিদ্যালয় থেকে পি.এইচ.ডি ডিগ্রি লাভ করেছেন। বহু পত্র-পত্রিকায় তাঁর নানান লেখালেখি নিয়মিত প্রকাশিত হয়ে চলেছে।
মধুসূদনের ‘একেই কি বলে সভ্যতা’-য় শিবু নবকুমারকে ‘লায়র’ বলায় নব ভয়ংকর রেগে গিয়েছিল। কারণটা এমন নয় যে জ্ঞানতরঙ্গিণী সভায় নবর দেরি করে আসবার অজুহাত শিবু বিশ্বাস করেনি। কারণটা হলো, কথাটা শিবু ‘বাঙ্গালা’ করে বলল না কেন? তাই সে ‘মিথ্যাবাদী’ বলল না কেন নবকে? ইংরেজি শব্দ ‘লায়র’ নবর বরদাস্ত হয়নি। সে এর বিরুদ্ধে গর্জে উঠে তাঁকে খুন করবার হুমকি পর্যন্ত দিয়েছে। এখানে আমাদের মনে রাখতে হবে নবর এ উচ্চারণ, আঁতে ঘা লাগার এই প্রতিবাদ বেরিয়ে এসেছে ঊনবিংশ শতাব্দীর নবজাগরণের তাপ লাগা একজন অ্যাক্টিভ নব্যবঙ্গীয় যুবকের মুখ থেকে। এর থেকে অনুমান করে নিয়ে চলে যে, আচার-আচরণে চিন্তা ও চেতনায় নব পুরোদস্তুর পাশ্চাত্য বিলাসী হলেও অন্তরের গহীন কেন্দ্রে কোথাও স্থিরপ্রতিমার মতো জাগ্রত ছিল মাতৃভাষার প্রতি তাঁর দরদ ও গরিমা। আপাতদৃষ্টিতে তুচ্ছ এই শব্দের প্রতিবাদ বের করে এনেছে তাঁর ভিতরের সত্তাকে, একই সঙ্গে উন্মোচিত করেছে শিকড়ের প্রতি তাঁর নিবিড় অনুভূতি ও আকর্ষণকেও।
দেড়শো বছর আগে ইংরেজ শাসকের অধীনে থেকে, ফোর্ট উইলিয়ামের মিশনারিদের সান্নিধ্যে এসে, সর্বোপরি ডিরোজিওর মতো পাশ্চাত্য যুক্তিবাদী মনীষার দ্বারা প্রভাবিত হয়েও সেদিন নবকুমারের কাছে তাঁর মাতৃভাষাই সর্বাধিক গুরুত্ব পেয়েছে। এখন প্রশ্ন উঠতে পারে মাতৃভাষা বলতে ঠিক কোন্ ভাষাটিকে চিহ্নিত করব? প্রচলিত মতে, একটি শিশু ভূমিষ্ঠ হবার পর যে ভাষাটির সঙ্গে তার প্রথম পরিচয় ঘটে, সেটিকেই তাঁর মাতৃভাষা বলে গণ্য করা হয়। বলাবাহুল্য, এখানে মায়ের মুখ নিঃসৃত ভাষাটির দিকে ইঙ্গিত করা হয়ে থাকে। সেটি অসঙ্গতও নয়। কিন্তু বড় হবার সঙ্গে সঙ্গে উক্ত ভাষাটিকে শিশু যদি জানতে না শেখে-বুঝতে না পারে, তার সঙ্গে যদি চর্চা ও চর্যার কোনোরূপ নিত্যসম্বন্ধ গড়ে না ওঠে তাঁর, তবে সে ভাষা মাতৃভাষা হলেও কালক্রমে তার স্বরূপ হারাতে বাধ্য। বরং প্রায়োগিক দিক থেকে এমনটা মনে করা যেতে পারে যে, যে ভাষা শেখার জন্য শিশুমনের কোনো সজ্ঞান প্রচেষ্টার প্রয়োজন পড়ে না, আপনা হতে যা হাড়ে-মজ্জায় গেঁথে যায়, সেটিই তো মাতৃভাষা! অন্তত হওয়া উচিত তো এমনটাই। আর শিশুকে যদি মাতৃভাষাকেও যথেষ্ট ক্লেশ স্বীকার করে শেখবার চেষ্টায় লেগে থাকতে হয় এবং তারপরও কিছুতেই ভাষাটির সঙ্গে আত্মিক সংযোগ গড়ে না ওঠে তখন বড়ই আক্ষেপের বিষয় হয়ে ওঠে।
বিবর্তমান সমাজ পরিস্থিতিতে দাঁড়িয়ে সম্ভ্রান্ত বাঙালি শিশুর কাছে বাংলার গ্রহণযোগ্যতা সত্যিই আজ আক্ষেপের বিষয় হয়ে দাঁড়িয়েছে। আর মাতৃভাষা হিসেবে তার অবস্থা তো আরও শোচনীয়। শৈশবের শুরু থেকেই এসব শিশুর জীবনবৃত্তে হিন্দি ও ইংরেজির প্রাধান্য। সামাজিক মর্যাদা অক্ষুণ্ন রাখতে তাকে বসতে হয় ঝাঁ-চকচকে কোনো এক ইংরেজি মাধ্যমে। কেতাদুরস্ত সেসব স্কুলে সমস্তকিছু ঢালাও পশ্চিমি ধাঁচের। সেখানে পোশাক-আশাক থেকে শুরু করে আচার-আচরণ পর্যন্ত এমন আঁটোসাঁটো ইংরেজিয়ানায় মোড়া যে, বাঙালি ভাবধারা প্রবেশের জন্য খিড়কির দরজা পর্যন্ত বন্ধ। স্কুলে সাধারণ কথাবার্তাও চলে ইংরেজি কিংবা হিন্দিতে, বাংলার আমল বিশেষ নেই। তবে চাঁদবণিকের বাঁ হাতে মনসাপুজো দেবার মতো বাংলার অবস্থান সিলেবাসের দ্বিতীয় বা তৃতীয় ভাষা হিসেবে রয়েছে। ফলত পাশ্চাত্য অনুকরণেচ্ছু আধুনিক দৃষ্টির কাছে এই মরচেপড়া ব্যাকডেটেড ভাষাটির সঙ্গে বাঙালি শিশুর কোনোরকম জানা ও বোঝার ক্ষেত্র প্রস্তুত হয় না। স্রেফ কোনোক্রমে পাস করার লক্ষ্যমাত্রাকে ধ্রুবতারা করে ‘ধরি মাছ না ছুঁই পানি’ মার্কা এক আশ্চর্য কৌশলে পঠন-পাঠন চলতে থাকে।
কিন্তু এইভাবে কোনো ভাষা শেখা সম্ভব নয়; মাতৃভাষা তো নয়ই। ‘জীবনস্মৃতি’-র ‘বাংলা শিক্ষার অবসান’ নামক অধ্যায়ে রবীন্দ্রনাথ মাতৃভাষা প্রসঙ্গে জানাচ্ছেন, “শিক্ষা জিনিসটা যথাসম্ভব আহার-ব্যাপারের মতো হওয়া উচিত… বাঙালির পক্ষে ইংরেজি শিক্ষায় এটি হইবার জো নাই”। রবীন্দ্রনাথ এখানে কোথাও কিন্তু ইংরেজি শিক্ষার বিরূপতা দেখাননি। ‘বাঙালির পক্ষে’ বলতে সম্ভবত তিনি বুঝিয়েছিলেন যাদের মাতৃভাষা বাংলা, সামগ্রিকভাবে বাংলা ভাষাভাষী মানুষদেরকে ইঙ্গিত করার উদ্দেশ্য ছিল বলে মনে হয় না। মাতৃভাষা যাদের বাংলা, এমন সব শিক্ষার্থীকে প্রাথমিকভাবে আপন ঘরের ভাষার মধ্যে দিয়েই জ্ঞানচর্চার শুরু করা উচিত। অন্তত যে ভাষায় তাঁর বুনিয়াদি ভিত, সেই ভাষার মধ্যে চিন্তাভাবনা করবার শক্তি জন্মাতে পারলে ক্রমশ অন্য ভাষাতেও তা ধীরে ধীরে সঞ্চারিত হয়। কিন্তু ভাষাশিক্ষার গুরুত্বপূর্ণ এই পর্বে মাতৃভাষার চর্চা আজ ব্রাত্য।
বিদ্যায়তনিক ক্ষেত্রে তো বটেই, দুঃখের বিষয় বাড়িতেও মাতৃভাষা চর্চার উপযুক্ত পরিসর বর্তমানে অমিল। অথচ শিশুর মৌখিক ভাষা শিক্ষার বিকাশে পরিবারের ভূমিকাই সর্বাধিক গুরুত্ব পায়। চাইল্ড সাইকোলজি বলে, শৈশব অবস্থায় আমাদের মনের গঠন থাকে শূন্য শ্লেটের মতো। তখন সেখানে কোনো দাগ-ছোপ থাকে না। সবটা এক্কেবারে সফেদ। বয়স বাড়ার সঙ্গে সঙ্গে চারপাশের অনতিক্রম্য প্রভাবে গ্রহণ-বর্জনের দ্বারা ধীরে ধীরে তাতে বিভিন্ন রকমের আঁকি-বুকি ফুটে ওঠে এবং একসময় তা স্থায়ী চিহ্নে পরিণত হয়। ফ্রয়েড শৈশবের প্রথম পাঁচ থেকে সাত বছর সময়কালকে শিশুর মানসিক গঠনের জন্য সবচেয়ে গুরুত্বপূর্ণ বলে চিহ্নিত করেছেন। এই সময়ে সে যা কিছু গ্রহণ করে (accept নয়, perceive অর্থে), ঠিক যেরকম আবহাওয়ার মধ্যে দিয়ে বেড়ে ওঠে তার শৈশব, তা-ই পরবর্তীকালে মনের ভিত্তি প্রস্তুত করে দেয়, বাকি জীবনে যার অধিকাংশটাই অপরিবর্তিত রয়ে যায়। এ প্রসঙ্গে পারিবারিক প্রভাবের বিষয়টি অত্যন্ত গুরুত্বপূর্ণ। তথাকথিত প্রাতিষ্ঠানিক শিক্ষার ছোঁয়া না পেয়ে আশাপূর্ণা দেবীর মতো স্বনামধন্য লেখিকা বাংলাকে কী পরিমাণেই না ঋণী করে গেছেন, কেবল পরিবারের মধ্যে মাতৃভাষা চর্চার ধারাবাহিক রেওয়াজ ছিল বলে। কিন্তু বর্তমানের ছবিটি এমনটা নয়। সর্বক্ষেত্রে এখন ‘বাজার’ জিনিসটা অত্যন্ত কদর পেয়ে থাকে। বাজার এখন কী চাইছে, বাজারের লেটেস্ট ট্রেন্ড কী, কোনোকিছু শুরু করবার আগে এধরনের প্রাকশর্তগুলো ভীষণভাবে প্রভাবিত করে আমাদের। তাই বাঙালি মানেই তাঁকে মাতৃভাষায় রীতিমতো দখল রাখতে হবে এমন ভাবনা আর আজকের আরবান (urban) সমাজ মনে স্থান দেয় না। বরং চাকরির ইন্টারভিউতে গ্রেড বাড়ানোর জন্য সন্তানকে কাজ চলার মতো কোনো একটা বিদেশি ভাষা শেখার কোর্সে ভর্তির তাগিদ জোরালোভাবে পরিলক্ষিত হয়।
বর্তমানে বহুতলিক আবাসনের উচ্চশিক্ষিত বাঙালি অভিভাবকেরা স্বয়ং জড়িমাজড়িত মিশ্রভাষা ব্যবহার করে থাকেন এবং এতে স্বাচ্ছন্দ্যবোধ করেন। মাতৃভাষা প্রসঙ্গে অধিকাংশ ক্ষেত্রে আশ্চর্য মৌনীবৃত্তি তাদের অবলম্বন। বাংলা ‘মাতৃভাষা’ হবার দরুন খানিক হীনম্মন্যতাবোধে যেন ভুগতে দেখা যায় তাঁদের। অনুকরণপ্রিয় শিশুও গার্জিয়ানের ইচ্ছাকে নিরাশ করে না। ছোট থেকে হিন্দি ও ইংরেজি মিশ্রিত নপুংসক বাংলা শুনে শুনে ধীরেধীরে এটাতেই সে সাবলীল হয়ে ওঠে। একসময়ে এই হ-য-ব-র-ল ভাষাটিকে ভয় ও কুন্ঠার সঙ্গে মাতৃভাষা হিসাবে চিহ্নিত করতে হয়। যেখানে গ্রহণ (accept) করা দূরে থাক, ক্রমাগত বর্জন (reject) করতে করতে এগিয়ে চলে তার মাতৃভাষা পাঠ। খিদে পেলে আজ মাকে সে বলে যে, তার ‘ভুখ’ লেগেছে, আনন্দের সঙ্গে স্কুলের নতুন বন্ধুকে চিনিয়ে দেয় এ আমার ‘দোস্ত’ বলে, কোনো দুঃসাহসী অপকর্ম করতে না পারলে ভীতু সহপাঠীর উদ্দেশে তাচ্ছিল্যের আস্ফালন যায় শোনা, তুই খুব ‘ডরপোক’। সুদীর্ঘকাল ধরে যে ভাষার সঙ্গে একটি জাতির নাড়ির টান অবিচ্ছেদ্য বন্ধনে জড়িয়ে আছে, ভিন্ন সংস্কৃতির ঔপনিবেশিক লালসা সেখানে এভাবেই থাবা বসাতে থাকে। বাঙালি ছেলের চিরন্তন ডাকনাম ‘বাপি’ বা ‘বাবু’-র জায়গায় হাজির হয় ‘বেটা’। ‘কাকু-কাকিমা’-কে দূরে ঠেলে কাছে আসে ‘আঙ্কেল’ ও ‘আন্টি’। এরকম দৃষ্টান্তের গ্রাফ ক্রমাগত ঊর্দ্ধমুখী।
দৈনন্দিন জীবনে ব্যবহৃত এইসব শব্দগুলো হয়ত তেমন ওজনদার নয়। উপরন্তু পরিবর্ত হিসাবে অন্য শব্দের আগমন ঘটায় ঘরোয়া এসব মোলায়েম শব্দগুলোর যে মূলোচ্ছেদ হয়ে গেলো তা কতকটা নজর এড়িয়ে যায়। বস্তুত, যে কোনো ভাষার বেঁচে থাকার মেয়াদ নির্ভর করে থাকে তার মৌখিক ব্যবহারের উপর, যাকে ‘বচন’ বলা হয়। যে ভাষা যত বেশি সংখ্যক মানুষের মুখে মুখে ফেরে, সেই ভাষা তত জীবন্ত, তত সজীব। আর এই সজীবতা বজায় রাখার জন্য নিত্যদিনের ব্যবহারের মধ্যে দিয়ে তার সঙ্গে সৌহার্দ্যের বন্ধন তৈরি করা জরুরি। নিত্যদিনের চলাফেরা, ওঠা-বসায় মাতৃভাষা যেন শিশুমনে মোলায়ম ছাপ রেখে যেতে পারে। অন্তরের তাগিদ থেকে শিশু তাকে জানতে চায় যেন। পরিতাপের বিষয়, প্রতিদিনের ছোট ছোট কাজের মধ্যে দিয়ে শিশুর সঙ্গে তাঁর মাতৃভাষার যে সেতু নির্মাণ করার কথা ছিল তার বিন্দুমাত্র সুযোগ মেলে না। টিভির যে কার্টুনগুলো শিশুর নিত্যসঙ্গী, তার বেশিরভাগই হিন্দি আশ্রিত। বাজার রমরম করে চলা অত্যন্ত জনপ্রিয় এই কার্টুনগুলোয় কাহিনী, প্লট থেকে শুরু করে যে সংস্কৃতির পরিচয় সেখানে ফুটে ওঠে তার সঙ্গে বাংলার যথেষ্ট রকমের দূরত্ব আছে। ফলত, শিশুমনে গোড়া থেকেই জেঁকে বসে ভিন্ন সংস্কৃতির রেওয়াজ-রুচি আর অন্ধভাবে সেগুলি অনুকরণ করে চলবার স্বভাবজ প্রয়াস। ‘ঠাকুরমার ঝুলি’, ‘ব্যাঙ্গমা ব্যাঙ্গমী’, ‘সাত ভাই চম্পা’-কে সাত সাগরের পারে নির্বাসন দিয়ে সে পেশি আস্ফালন করে বলে, “ম্যায় ছোটা ভীম বানুঙ্গা”। ‘নিনজা হাতোড়ি’ যার সহায়, ‘ডোরেমন’ যার বন্ধু, তার ভাবনা কীসের! ডোরেমন যে শুধু তাকে বাড়ি থেকে উড়িয়ে নিয়ে গিয়ে কল্পনার বিবিধ রাজ্যে প্রবেশ করাতে চায় তাই নয়, সে তার আত্মপরিচয়, তার শিকড় থেকেও সরিয়ে নিয়ে যেতে চায় তাকে। এর সঙ্গে রয়েছে আধুনিক মুঠোফোনে হাজির হরেক কিসিমের অজস্র মনভোলানো সব ভিডিও গেম। এসব গেম খেলবার অনুষঙ্গ ভাষা হলো ইংরেজি। এখানে পর্দায় ভেসে ওঠা ছোটো ছোটো অপশন কী্ প্রেস করে প্লেয়ারকে গেমের গতিবিধি কন্ট্রোল করতে হয়। যুদ্ধের খেলায় বন্দুক বদল, রেসের খেলায় গাড়ি বদলসহ এধরনের অনেক আবশ্যকীয় খুঁটিনাটি জিনিস সাবলীলভাবে সামলে নেয় শিশু। কারণ ভাষাটা ইংরেজি। ইংরেজি না হয়ে মাতৃভাষা হলে তার খেলা যেত মাটি হয়ে। তবে আমাদের বক্তব্য এমনটা নয় যে, আন্তর্জালিক ঐসব গেমগুলির ভাষা বাংলা করে দেওয়া হোক কিংবা যে কার্টুনগুলির কথা এইমাত্র বলা হলো সেগুলিও সম্প্রচারিত হোক বাংলায়; না, এমন অনৈতিক দাবি আমরা করছি না। তবে সমাজ সমীক্ষার দিকে দৃষ্টি রেখে এইটুকু মাত্র বলা যায় যে একটি বাঙালি শিশুর পক্ষে ওগুলো মনোরঞ্জনের দুর্দান্ত অপশন হলেও তা মাতৃভাষা চর্চার পক্ষে বিশেষ সহায়ক হয়ে উঠতে পারেনি।
বাংলাকে বাঙালির অন্তরে আরও বহুকাল ধরে মাতৃভাষারূপে জাগরূক দেখতে চাইলে আমাদের উচিত পরবর্তী প্রজন্মের জন্য এর উপযুক্ত সহায়ক পরিবেশ গড়ে তোলা। এর জন্য নিত্য-প্রয়োজনের ব্যবহারে আরও বেশি করে শুদ্ধ বাংলার চর্চা করা দরকার, দরকার বাংলা ভাষা ও সাহিত্যকেন্দ্রিক বিভিন্ন অনুষ্ঠানে শিশুর সপ্রাণ উপস্থিতি। এছাড়াও অন্যান্য উপায় অবশ্যই গ্রহণ করা যেতে পারে। মোটকথা ছোট ছোট সুকুমারহৃদয়ে বাংলা যেন কোনোভাবেই ভীতি ও তাচ্ছিল্যের বস্তু হয়ে না দাঁড়ায়, সেদিকে সজাগ দৃষ্টি দিতে হবে আমাদের। একইসঙ্গে শিক্ষায়তনগুলিতে বাংলাকে কোণঠাসা করে রাখবার বজ্রআঁটুনিও শিথিল করার প্রয়োজন। যাতে আজকের শিশুও একদিন প্রয়োজন হলে মাতৃভাষার অবমাননার বিরুদ্ধে নবকুমারের মতো সোচ্চার প্রতিবাদ জানাতে পারে। আর তাঁর মাতৃভাষা বিরাগী মাকে যেন কখনও গর্বের সঙ্গে সর্বসমক্ষে বলতে না হয়, “আমার ছেলের বাংলাটা ঠিক আসে না।”

লেখক পরিচিতি: এম. ফিল স্কলার, বাংলা বিভাগ, যাদবপুর বিশ্ববিদ্যালয়।
একটা ভাষা বেঁচে থাকে তার ব্যবহারকারী ব্যক্তিসমষ্টির আলাপচারিতায়, সেখানে সময়ের সাথে সাথে তার পরিবর্তন আসে, আসবেই। সেখানে যদি কোনো ভাষা তার নিজেকে যুগের হওয়ার তালে তাল মিলিয়ে নিতে না পারে তবে সে ভাষার গতিপথ রুদ্ধ হয়ে যাবে;আর ভাষার সাথে তার আচার-আচরণ, বাচনভঙ্গী সবই অঞ্চলভেদে সংস্কৃতির ধারক বাহক হয়ে থাকে। এখানে দেখা যায় বাংলা ভাষার ক্ষেত্রে বাঙালি সংস্কৃতি আঞ্চলিকতা ভেদে একটা বড় বৈচিত্রের বৈশিষ্ট্যপূর্ণ হয়ে ওঠে। বাংলা ভাষার ক্ষেত্রে মান্য ভাষা যা অনেকটাই কলকাতা শহরকেন্দ্রিকতা দোষে দুষ্ট। আরেকটি অংশে আঞ্চলিকতাপুষ্ট বাংলা ভাষাকে কিছুটা দুয়োরানী ভাব লক্ষ্যণীয়।
সুকুমার পুত্র সত্যজিৎ রবীন্দ্র স্নেহছায়ায় ‘ঘর হতে শুধু দু পা ফেলিয়া একটি ধানের শিসের উপর একটি শিশির বিন্দু’ দেখবার যে দর্শন লাভ করেছিলেন তার বহিঃপ্রকাশ আগন্তুকেও সমান ভাবে বর্তমান। এ চলচ্চিত্র দর্শককে যেন সংস্কৃতি অপসংস্কৃতির ধারণা ও সংস্কৃতির আগ্ৰাসনের স্বরূপকে দেখিয়ে দেয়।
আগন্তুকে সত্যজিতের মনমোহন চরিত্র কেবলমাত্র চলচ্চিত্রের প্রয়োজনের একটা চরিত্র তাই নয়— সে একটা নিজের ভাষা-সংস্কৃতির সচতেন রক্ষক; যিনি সারা পৃথিবী চষে বেড়াবার পরেও নিজের ভাষা, সংস্কৃতির কোনো কিছুই ভুলতে চাননি বলেই ভোলেননি— বরং কোথায় যেন— সারা পৃথিবীকে জানবার নেশায় জেনেছেন আর তাই বলে নিজের ভাষা-সংস্কৃতি কে খাটো করে অবহেলা করেননি।
সত্যজিৎ তার এই চলচ্চিত্রের মধ্যে দিয়ে বাঙালি সমাজের সেই দিকটাকে বার বার করে দেখালেন— যে একদিকে শহুরে জীবনে পাশ্চাত্য ভাবনায় খাপ খাওয়া, যা প্রবল ভাবে তৈরী করা বাঙালি সংস্কৃতি— ক্রমাগত পাশ্চাত্য সংস্কৃতি ভাবনা গ্রাস করছে তথাকথিত আধুনিক হবার তাগিদে— আর একটা চিরন্তন বাঙালি সংস্কৃতি যা ফল্গু ধারার মত ভিতরে প্রবাহিত হচ্ছে। চলচ্চিত্রটিতে মূল চরিত্রে অভিনয় করেছেন উৎপল দত্ত। ছবিতে ছিলেন দীপঙ্কর দে, মমতা শঙ্কর, ধৃতিমান চট্টোপাধ্যায়, রবি ঘোষ। চলচ্চিত্রটি সত্যজিৎ রায় নির্মাণ করেন তার ছোটগল্প ‘অতিথি’ থেকে। ইন্দো-ফ্রেঞ্চ যৌথ প্রযোজনায় নির্মিত ছবিটি ১৯৯২ সালে ভারতের সেরা ছবি ও সেরা পরিচালনার জাতীয় পুরস্কার লাভ করে।

মনমোহন মিত্র (উৎপল দত্ত)
সত্যজিৎ বার বার করে দেখিয়েছেন একটা বিষয়— যে ভাষাই হোক বা সংস্কৃতিই হোক— তাকে যত্ন করে লালন পালন করাটাই মূল কথা— তবে তা ঠিক না ভুল সে যাচাইয়ে যেতে হলেও তাকে বার বার কে বিচার করতে হবে। সবাইকে একটা পরশপাথরে যাচাই করে নিচ্ছেন যেন কেন্দ্রীয় চরিত্র মনমোহন।
তার জীবনের ৩৫ বছরের একটা বড় অংশ মনমোহন মিত্র কাটিয়েছেন বিভিন্ন আদিবাসীদের সাথে। সাঁওতাল, কোল,ভীল, নাগা, মুণ্ডা, মুরিয়া, নারিয়া, ওরাও, টোরা সহ নানা ভারতীয় উপজাতিদের ও ৪৩টি রেড ইন্ডিয়ান উপজাতিদের সঙ্গে কাটিয়েছেন মনোমোহন।
প্রসঙ্গ সূত্রে মনমোহন বলেছে— ‘আদিবাসীরা এখনো পর্যন্ত অনেক সভ্য, কারণ তাদের অন্তত কাউকে এতটা অবিশ্বাস করা লাগে না, জ্ঞানের বহর দেখিয়ে মানুষকে ছোট করা লাগে না! সত্যি বলতে, সভ্যতার এই ধারণা সত্যজিৎ রায়ের নিজের নয়, তিনি এটা পেয়েছিলেন ফরাসী নৃবিজ্ঞানী ক্লদ লেভি স্ট্রাউসের কাছ থেকে। অবশ্য এর দায় স্বীকার করতে তিনি ভোলেননি।’
একটা নাগরিক সভ্যতা এবং তথাকথিত জংলী সভ্যতার পার্থক্যর বিভেদ ও আগ্রাসী মনোভাব বোঝান, এই প্রসঙ্গান্তরের সংলাপে মনমোহনের মুখে— ‘ঘর ছাড়ার অনেক আগে আমার মজ্জার মধ্যে ঢুকে গেছে সেক্সপীয়ার বঙ্কিম মাইকেল মার্ক্স ফ্রয়েড রবীন্দ্রনাথ সে জন্যই তো আমার ফিল্ড নোটস এর দরকার হয়’। আবার বললেন “সভ্য কে জানেন? সভ্য হচ্ছে সেই মানুষ, যে আঙুলের একটি চাপে, একটি বোতাম টিপে, একটি বোম নিক্ষেপ করে সমস্ত অধিবাসীসমেত একটা গোটা শহরকে নিশ্চিহ্ন করে দিতে পারে। সভ্য কারা জানেন? যারা এই অস্ত্র প্রয়োগের সিদ্ধান্ত নিতে পারে।” একইভাবে যখন ব্যঙ্গের সাথে তীব্রে ক্ষোভে বলেন— নাসা আর তার পাশেই নেশা, হাইপোডার্মিক সিরিঞ্জ দিয়ে নিজের দেহে ভয়ঙ্কর মাদকরস চালান দিয়ে সমনকে সমন জারি করছে বিশ্বের লক্ষ্য তরুণ, বোতামে টিপ দিয়ে হাজার হাজার মানুষ মারা হচ্ছে, নিশ্চিহ্ন হচ্ছে শহর, এগুলোকে সভ্যতা বলে মানেন না তিনি। আর এভাবেই সভ্যতা সংস্কৃতির আগ্রাসন হয়ে চলেছে সারা পৃথিবী জুড়ে।
কথা প্রসঙ্গে বলেন স্ট্রাগল— যেটা বাঙালির খুব প্রিয় শব্দ সে সম্পর্কে বলেন যদিও শব্দটিতে বিদেশি ভাষা আপনত্বের সূক্ষ্ম মনোভাব লুকিয়ে থাকে মনমোহন বলেছে ‘স্ট্রাগল বলি না, বলি মগজের পুষ্টি, মাংসপেশীর পুষ্টি আর মানুষ চেনার পথে প্রথম পদক্ষেপ।’
বিশ্বের নানা লোক-অধিবাসীদের সঙ্গে সময় কাটানো মনমোহন দেখেছে— যে তারা তাদের সংস্কৃতি ও ভাষায় বহিরাগত ছোঁয়া/আগ্রাসন থেকে দূরে থাকবার চেষ্টা করে গেছে অনবরত, তাঁরা নিজেদেরকে অন্যের ভাষার আগ্রাসন থেকে বেশ কিছুটা বাঁচিয়ে আলাদা করে রেখেছে। তবে ভাষা বিজ্ঞানের দৃষ্টিভঙ্গিতে কোনো ভাষার শব্দ ভান্ডার তখনই সমৃদ্ধ হয় যখন অন্য কোন ভাষার আদানপ্রদান ঘটে থাকে— সে দিক থেকে দেখলে লোকভাষার সেই প্রবণতা বেশ কম যা কখনও সমস্যার কারণ হয়ে দাঁড়ায়। তাঁকে ফিরিয়ে আনতে অনিলা আর তার স্বামী সুধীন্দ্রকে শান্তিনিকেতনে পৌঁছে সেখানকার সাঁওতালদের গ্রামে যেতে হয়। তাদের কথা বলতে-বলতে মনোমোহনের চোখদুটো উজ্জ্বল হয়ে উঠে আমাদের দেশের জনজাতির ঐতিহ্যের গর্বে, তাদের ব্রিটিশ-বিরোধী ঐতিহ্যের গর্বে, প্রসঙ্গ সূত্রে মনমোহন বলেছে— ‘ভারতবর্ষের প্রাচীনতম অধীবাসী হচ্ছে কোল উপজাতী, সাঁওতালরা ওদেরই সমগোত্রীয়, আজ থেকে ১৫০বছর আগে ওরা ব্রিটিশদের বিরুদ্ধে বিদ্রোহ করেছিল’। এ পর্বে সত্যজিৎ দেখালেন সংস্কৃতিকে হারিয়ে যেতে না দিয়ে ধরে রাখার তাৎপর্য।
পৃথ্বীশ সেনগুপ্তের (ধৃতিমান চট্টোপাধ্যায়)
একটা সবজান্তা সবটাই নিজের ছাঁচে ফেলে দেখে নেওয়ার মানুষ উকিল— পৃথ্বীশ সেনগুপ্ত, আগন্তুকের অন্যতম গুরুত্বপূর্ণ অংশ পৃথ্বীশের সাথে মনমোহনের কথোপকথন। এই আলাপচারিতার শেষ পর্যায়ে দেখা যায়, পৃথ্বীশ চরম আক্রোশে বলছে, “আপনি নো বডি না সামবডি, তা এদের বলে দিচ্ছেন না কেন?” সে মনোমোহনকে প্রশ্ন করেছিল ‘‘ক্যানিবালিজম-কে আপনি সভ্যতার কোন স্তরে ফেলবেন?’’ এই পুরো জেরা পর্বের প্রশ্ন কিন্তু এটাই। আর এখানেই “অতিথি নারায়ন” —এই বাঙ্গালী সংস্কৃতির পরিপন্থী হয়ে অচেনা আগন্তুকের পরিচয় পেঁয়াজের খোসা ছাড়িয়ে আসল মানুষের নাগাল পাওয়ার উদগ্র বাসনা ফুটে ওঠে।
শীতল সরকার (অজিত বন্দ্যোপাধায়)
আবার কোথাও আন্তরিক বাঙালি মনোভাবসম্পন্ন মানুষ (শীতল বাবু)— ‘এসো মা এসো এসো’, ‘দাদু ভালো আছতো’, ‘ভালো কথা ওর মাথার কোনো ব্যামোটামো…’ সংলাপে ফুটে উঠেছে।
রঞ্জন রক্ষিত (রবি ঘোষ)
আবার মজা দেখবার মানসিকতা সম্পন্ন বাঙালি (রঞ্জন রক্ষিত)— ‘আমার পেটে বোমা মারলেও এ কথা বেরোবে না’ বাঙালির পেটপাতলা সংস্কৃতি, প্রসঙ্গ সূত্রে মনমোহনের পাল্টা প্রশ্নে ‘একটা প্রশ্ন করতে পারি, আপনারা আমাকে কেমন দেখলেন?’ আর স্বস্ত্রীক রঞ্জন রক্ষিতের ছলনায় অপ্রস্তুত মনোভাব।
অনীলা বোস (মমতা শঙ্কর)
দোটানার দ্বন্দ্বে ভোগা এক বাঙালি চরিত্র (মমতা শঙ্কর), বাঙালির (ভারতবর্ষের) চিরপরিচিত আতিথেয়তার ভরসায় সে পা রাখছে ভাগ্নীর বাড়িতে, অগ্নিমূল্যের বাজারে একজন অনাহুতের পেছনে এতগুলো টাকা খরচ করা যা দোটানায় ভোগা বাঙালি সংস্কৃতিকে দেখায়; আবার পরিপাটি করে বাঙালি আপ্যায়নের ব্যবস্থা একটা বৈপরীত্য সংস্কৃতির— গয়নাবড়ি প্রসঙ্গে ‘মেদিনীপুরের বৌ-ঝিয়েরা নিজেরা বাড়ীতে তৈরী করে‘ বাঙালির গ্রামের সংস্কৃতি যা শহরের লালিত্যে শোভা পাচ্ছে, এভাবেই শহুরে ও গ্রামীণ সংস্কৃতির প্রভেদ তুলে ধরেছেন সত্যজিৎ। (প্রসঙ্গত— স্থানীয় লোকাচার, গাথা, ছড়ায় বড়ির উল্লেখ চোখে পড়ে। যেমন— “খুকুমণি কেন ভারি/ পাতে নেই যে গয়না বড়ি।”) আবার প্রসঙ্গ সূত্রে মনমোহন মিত্র বলেছে ‘আহারের এত বাহার এ শুধু বাংলা দেশেই সম্ভব’— বাংলার লুপ্তপ্রায় খাদ্য শিল্প বিশ্বের কাছে তুলে ধরেছেন পরম নিপুণতায় তুলে ধরেছেন সত্যজিৎ। বা ঘরের পুরুষদের খাইয়ে তবেই মহিলারা খেতে বসেন এ রীতিও তুলে ধরেছেন।
সুধীন্দ্র বোস (দীপঙ্কর দে)
আবার সুধীন্দ্র বোসের চরিত্রে অভিনয় করা বাঙালি যে কিনা ব্যালেন্সড ব্যক্তি হিসাবে নিজেকে রেখে দেন ও কোন পথে তিনি নেবেন নিজেকে তার পরিমাপ করেন, তবে কোথাও যেন একটু আধুনিকতার যুগের হাওয়ায় তাল মিলিয়ে চলার চেষ্টায় থাকেন তিনি। অনীলার স্বামী সুধীনের দিকে পাসপোর্ট ছুড়ে দিয়ে বলেন প্রসঙ্গ সূত্রে মনমোহন মিত্র বলে— “পাসপোর্ট দিয়ে কিচ্ছু প্রমাণ হয় না”। অনীলার ছোটমামা আসল কি না তা জানতে সুধীনের আগ্রহ ছিল তার পাসপোর্টের দিকে। কিন্তু মনমোহন তাকে সাবধান করে দিয়ে বলে, আজকাল জাল পাসপোর্ট বানানো তেমন কিছু খাটুনির কাজ নয়! —এইটাই গ্রাম্য সংস্কৃতির থেকে শহুরে সংস্কৃতির আগ্রাসন। সুধীন্দ্র বোসের কথায় ‘আমার যদি কোনো ক্রনিক ব্যারাম থেকে থাকে সেটা হচ্ছে চক্ষুলজ্জা’ বা ‘আপনি তো আছেন কুলো, বাতাস’ —সেই বিচিত্র শহুরে জীবনের লোকাচার।
সাত্যকি বোস (শিশু চরিত্র )
চলচ্চিত্রের শিশু চরিত্র সাত্যকি— যার শিশু মন নিয়ে সে নিজের মতন কে বিচার করে নেয়— পুরোটাই একটা সময়ের সঙ্গে পরিবর্তিত করা। তার কিছু বক্তব্য— ‘আররিবাস -জাল দাদু’ বা ‘দাদু হতেও পারে নাও হতে পারে’। সূর্যের পূর্ণগ্রহণ, চাঁদের পূর্ণগ্রহণের বিষয় শেখাতে শিশু মনে দাদু নাতির সম্পর্কের সংস্কৃতিকে তুলে ধরেছেন প্রসঙ্গ সূত্রে মনমোহন মিত্র বলেছে— ‘এবারে একটা ম্যাজিক’/ ‘বলতো চাদ বড়ো না সূর্য বড়ো’/ ‘আকাশে তো দুটোকে দেখে একই সাইজ মনে হয়’/ চাঁদ যখন সূর্যের উপর এসে পড়ে ‘একদম চাকতি চাকতি মিলে যায়’; মনমোহনের মুখে “হাসির চেয়ে ভালো থ্যাঙ্কইউ আর হয় না”। দাদু হলেন তার ‘ছোটদাদু’, যিনি কিনা যখন তখন ছুট লাগাবেন! দাদু সাত্যকিকে বলে দেন, আর যা-ই হোক, কখনো কূপমন্ডূক না হতে!— বাঙালির কূপমণ্ডুক বৈশিষ্ট্যকে তুলে ধরেছেন, এর পাশাপাশি শৈশবের সারল্যকেও দেখিয়েছেন সত্যজিৎ।
১) চলচ্চিত্র যেহেতু সমাজ-সংস্কৃতির ছবির প্রতিফলন ঘটায় অনেকটা আয়নার মত, সেক্ষেত্রে এর একটা বড়ো ভূমিকা আপামর সাধারণ ব্যক্তিবর্গের অংশ শিক্ষার্থীর মনোভাব পরিবর্তনে কাজে লাগানো যেতেই পারে— আগন্তুকও সেইরকম একটি উদাহরণ।
২) আগন্তুকে সত্যজিৎ দেখিয়েছেন দেশ কাল ভেদে তথাকথিত সভ্য সমাজ ও মাটির কাছাকাছি থাকা মানুষের সংস্কৃতি কিভাবে মনের অভিব্যাক্তির বহিঃপ্রকাশ ঘটায়, শিক্ষাক্ষেত্রে এটা শিক্ষার্থীর কাছে উদাহরণ হিসেবে তুলে ধরাই যায়।
৩) ‘ভাষা – সাহিত্য – সংস্কৃতি’ যদি কেউ নিজের থেকে ভুলে যেতে চায় তবে সে ভুলতেই পারে আর যদি কেউ তা না চায় তবে সে তাকে নিজে ভিতর বাঁচিয়ে রাখে স্বযত্নে— এ সবের বড়ো উদহারণ সত্যজিতের মনমোহন মিত্র— এ শিক্ষার্থীর কাছে ‘ভাষা – সাহিত্য – সংস্কৃতির’ আগ্রাসন ঠেকাবার বড়ো উপায়।
চলচ্চিত্র যেহেতু সমাজের ভাবনার দর্পন তাই তাতে সমাজে পরিবর্তনের বিষয়ও এনেছেন, তা শুধু সিনেমা বানাবার জন্য তা কিন্তু নয় একটা বার্তা তিনি দিচ্ছেন— নিজের ভাষা-সংস্কৃতিকে লালন পালন করতে হবে কিন্তু তার সব খারাপ বলে তাকে ছুড়ে ফেলে দিয়ে অন্যের স্রোতে গা ভাসানো যেমন যাবে না তেমনই রক্ষণশীলতার দোহাই দিয়ে কুসংস্কার কে আঁকড়ে ধরে বাঁচাও যাবে না, তবে মধ্যে পন্থা নয় এতে অবশ্যই খোলা মনে বিচার বোধ দিয়ে বিচার করে নেওয়াই বাঞ্ছনীয়। মৃণাল সেন ‘আগন্তুক’-এর সংলাপ নিয়ে নির্দিষ্ট ভাবে মন্তব্যই করেছিলেন ‘‘দ্য ওয়ার্কিং আউট অব দ্য ওয়ার্ডস অ্যান্ড লাইনস মে বি লাইকেন্ড টু আ মাস্টার পেন্টার প্লেইং উইথ ব্রাশ অ্যান্ড কালার।’’
শঙ্খ ঘোষ তাঁর একটি গদ্যে আমাদের খেয়াল করিয়ে দেন ‘‘ও-ছবির শেষ দিকে সাঁওতালি নাচটার কথা ভাবুন। মনোমোহনের পাশে দাঁড়িয়ে সুধীন্দ্র আর অনিলা দেখছে সেই নাচ, মুগ্ধ ট্যুরিস্টরা যেভাবে দেখে। কিন্তু দেখতে দেখতে, অনিলার শরীরে অল্প অল্প দোলা লাগে, বোঝা যায় তার ভিতরে আসছে নাচ। সুধীন্দ্র তাকে ইশারা করছে সাঁওতালদের সঙ্গে যোগ দেবার জন্য। উদ্ভাসিত অনিলা জিজ্ঞেস করছে ‘যাই?’ আর চলেও যাচ্ছে খুশি মনে, দলের সঙ্গে জুড়ে গিয়ে তৈরি হচ্ছে চমৎকার তার নাচ, তাদের নাচ। সুধীন্দ্রকে ডেকে কানে কানে মনোমোহন বলছেন: এতক্ষণে বিশ্বাস হচ্ছে ও আমার ভাগ্‌নি।’’ (ইশারা অবিরত)। পাশাপাশি সত্যজিৎ সম্পর্কে আর-একটি জরুরি কথাও মনে করিয়ে দেন: ‘‘যুক্তিবাদী সভ্যতার বাইরে গিয়ে দাঁড়াবার একটা আগ্রহ খুব স্পষ্ট তাঁর একেবারে শেষ ছবি ‘আগন্তুক’-এর মধ্যে।’’

লেখক পরিচিতি: অয়ন বন্দ্যোপাধ্যায়: গবেষক, সত্যপ্রিয় রায় কলেজ অফ এডুকেশন, কলিকাতা এবং কৌশিক চট্টোপাধ্যায়: অ্যাসোসিয়েট প্রফেসর, সত্যপ্রিয় রায় কলেজ অফ এডুকেশন, কলিকাতা।
কোনো দেশ বা জাতির মেরুদন্ড হলো তার সংস্কৃতি। সেই দেশ বা জাতির পূর্ণ পরিচয় বহন করে তার সংস্কৃতি। আর দেশ বা জাতির উন্নতির প্রণোদনা হিসেবেও তা কাজ করে। কালের প্রবাহে বহমান মানব সভ্যতায় জাতিসমূহের পরস্পরের আগমন প্রত্যাগমনের মধ্যদিয়ে ঘটে নানা বিনিময় যা কোনো জাতির বিকাশে খুবই গুরুত্বপূর্ণ ভূমিকা পালন করে। বিনিময়ের ক্ষেত্রে মানুষ নিজ সংস্কৃতির স্বভাবজাত, হৃদয়গ্রাহী ও উত্তম বস্তু ধারণের মধ্যদিয়ে উন্নত হয়ে ওঠে, পূর্ণতা পায় তার সংস্কৃতি। আদান প্রদান যখন পারস্পরিক বিনিময় না থেকে কোনো এক পক্ষের প্রাধান্য বেড়ে যায় এবং অপর পক্ষে তা প্রভাব বিস্তার করে তখন আগ্রাসন আভাসিত হয় এবং সময়ের আবর্তে এর প্রভাব গভীর থেকে গভীরতর হতে থাকে। আগ্রাসন থাকে আধিপত্যবাদ। এতে কোনো একটি দেশের একক সংস্কৃতি অন্য দেশের সংস্কৃতিকে প্রায় ধ্বংস করে নিজের আধিপত্য বিস্তার করতে চায় এবং নিজে সেই সংস্কৃতির স্থান নিয়ে নেয়। অর্থাৎ কর্তৃত্ব ভাবাপন্ন হয়ে কোনো সংস্কৃতি যখন অন্য সংস্কৃতিকে গ্রাস করে নিয়ন্ত্রণ করে বা ধ্বংস করে নিজেকে প্রতিষ্ঠা করে তখন তা হয়ে ওঠে সাংস্কৃতিক আগ্রাসন। আগ্রাসনে বন্দী হওয়া সংস্কৃতির ভিত্তিমূল নড়ে যায়। জাতির উন্নতির বদলে ঘটে অবনতি, সংস্কৃতি হয়ে ওঠে অপসংস্কৃতি। এর ফলে সেই দেশের নিজস্ব ইতিহাস, ঐতিহ্য, বিশ্বাস ও মূল্যবোধের ধরন পরিবর্তিত হয়ে যায়। এর এক জ্বলন্ত উদাহরণ বর্তমাণের বাঙালির সংস্কৃতির একাংশ। বাংলা তথা বাঙালির দীর্ঘদিনের গৌরবোজ্জ্বল সংস্কৃতি বিদেশী-বিজাতী সংস্কৃতির নগ্ন প্রভাবে আজ যেন লক্ষ্যচ্যুত হতে বসেছে। তার নানা প্রকাশ বিভিন্ন সময়ে বিভিন্ন ভাবে লক্ষিত হয়। সবচেয়ে বেশী দৃষ্ট হয় বর্তমানের বাংলাগানের বেশ কিছু অংশ জুড়ে।
গান হলো মানব সংস্কৃতির পূর্ণ বিকাশের সবচেয়ে শক্তিশালী মাধ্যম। আর বাংলা গানের ক্ষেত্রে বিষয়টি আরও গুরুত্ব পায়। কারণ গান ছাড়া বাঙালি অসম্পূর্ণ। গানকে বলা যেতে পারে বঙ্গীয় সংস্কৃতির প্রাণ। বাঙালি-মানসের সার্থক প্রতিফলন ঘটে গানেই। সর্ব কর্মে, সর্ব পরিবেশ-পরিস্থিতি, সর্ব অনুভূতিতে গান বাঙালির সঙ্গী, প্রধান অবলম্বনও। বাংলা গানের অভিজাত যে ধারা তা খুব সহজে প্রাপ্ত হয়নি। তার জন্য চলেছিল নানা পরীক্ষা-নিরীক্ষা, নানা গ্রহণ-বর্জনের দীর্ঘপথ পরিক্রমা এবং তা পরিণতি পায় রবীন্দ্রনাথের হাতে।
বাংলা সংগীতের ইতিহাসের দিকে একটু ফিরে তাকালে দেখা যায় যে, ঔপনিবেশিক বসতি রূপে কলকাতার আবির্ভাবের সাথে বাংলার সামাজিক, অর্থনৈতিক, সাংস্কৃতিক জীবনে আমূল পরিবর্তন দেখা দেয়। ব্যবসা বাণিজ্যের প্রসার ও ঔপনিবেশিক শাসন ব্যবস্থা সম্প্রসারণের ফলে বিভিন্ন অঞ্চল থেকে বিভিধ শ্রেণির মানুষ জীবিকা নির্বাহের তাগিদে কলকাতায় এসে বসবাস করতে শুরু করে। আর এদের সূত্রে আসে ঐতিহ্যাশ্রয়ী গ্রামীণ সংস্কৃতি যা কলকাতায় এসে নিজের রদবদল ঘটিয়ে গড়ে তোলে স্বতন্ত্র লোকসংস্কৃতি যাকে বলা যায় নাগরিক লোকসংস্কৃতি। এই নাগরিক লোকসংস্কৃতির প্রধান অঙ্গ সংগীতের এমন রূপ গড়ে ওঠে যা তৎকালীন নবসৃষ্ট কলকাতার পাশ্চাত্য সংস্কৃতির অভিঘাত ও অর্থের প্রাচুর্যে সৃষ্ট অবনমিত রুচিকে তুলে ধরে। কবিগান, যাত্রা, পাঁচালি, আখড়াই ইত্যাদি বিভিন্ন শ্রেণির বাংলা গান সে সময় প্রচলিত থাকলেও তার রূপ ও ভাষাভঙ্গি এমন অবস্থায় পৌঁছেছিল যা বাবু কালচারের বিকৃত রুচি ও আমোদের প্রকাশক হয়ে ধরা পড়ে। গানের বিষয়গত ক্ষেত্রে জনপ্রিয় ও প্রাধান ছিল ধর্ম ও প্রেম। প্রাধান্য ছিল আদি রসের, যার ফলে তৎকালীন বাংলা গানের বাণী হয়ে ওঠে অধিকাংশ ক্ষেত্রে অশিষ্ট ও সুরগত দিক থেকে হয়ে পড়ে দুর্বল। সুরগত দুর্বলতা ও বাণীগত অশিষ্ট ভাষা ও ভঙ্গির দাপটে তৎকালীন বাংলা গান এক সময় প্রায় কোণঠাসা হয়ে পড়ে। দু’একটি উদাহরণ— (i) “কও দেখি হে নূতন নাগর / একী নূতন ভাব রাখা / হয়ে কামিনী, জেগে পোহাই যামিনী / ছমাসে নমাসে তোমার পাই নাকো দেখা”, (ii) “তোমার কাঁচা পিরিত তাইতে জান না / পুরুষ পরশ পিরিত মাখা / ঠেকলে পরে হয় সোনা”, (iii) “দেশ ঢলালেম প্রেম করে সই / প্রাণ গেলে বাঁচি / বিচ্ছেদ বিষে, লোকের রিষে / আমি দুই জ্বালাতে জ্বলতেছি”১ ইত্যাদি।
রবীন্দ্রনাথ ঠাকুরের শৈশবে সংগীত শিক্ষার সূত্রপাত যে সমস্ত গানের মধ্যদিয়ে হয় ঠাকুর বাড়ির সংগীত শিক্ষক বিষ্ণু চক্রবর্তীর কাছে, তার উল্লেখ তিনি নিজেই করেছেন— “এক যে ছিল কুকুর চাটা শেয়াল কাঁটার বন / কেটে করলে সিংহাসন” ইত্যাদি। এই গান শিক্ষা প্রসঙ্গে রবীন্দ্রনাথ বলেন— “বিষ্ণু যে গানে হাতেখড়ি দিলেন এখনকার কালের কোনো নামী বা বেনামী ওস্তাদ তাকে ছুঁতে ঘৃণা করবেন”।২ নাগরিক সভ্যতার অর্থনীতির চাপে শিল্প পণ্যে পরিণত হয়।, ঘটে রুচির অবনমন— এও তো আগ্রাসনধর্মী ভাবনার ফলশ্রুতি। বাংলা গানের এই দুরূহ পরিস্থির চাপে অভিজাত ভদ্র সমাজ এ সমস্ত গান থেকে দূরত্ব বজায় রেখে চলতে থাকে এবং স্বতন্ত্র অভিজাত সাংস্কৃতির রুচি আনুযায়ী গান সৃষ্টির নানা প্রয়াস, পরীক্ষা-নিরীক্ষা করতে থাকে। দীর্ঘ পথ পরিক্রমার পর অভিজাত শিষ্ট সংগীত ধারা হিসেবে বাংলা গান প্রতিষ্ঠিত হয় রবীন্দ্রনাথ ঠাকুরের হাতে। বাণীগত অশিষ্টতা ও সুরগত দুর্বলতা থেকে মুক্ত করে তিনি অভিজাত বাংলা গানের মূল ধারাকে স্বমহিমায় প্রতিষ্ঠিত করেন। এই ধারায় দ্বিজেন্দ্রলাল রায়, রজনীকান্ত সেন, অতুলপ্রসাদ, নজরুল প্রমুখ একে একে নানা সংযোজন করে বাংলা গানের ধারাকে শক্তিশালী ও উন্নত করে উচ্চ পর্যায়ে নিয়ে যান। এঁরা প্রত্যেকেই দেশী-বিদেশী গানের নানা উপাদান সংযোজন করেন বাংলা গানের ধারায়। রবীন্দ্রনাথ ঠাকুর প্রাচ্য-পাশ্চাত্য সংগীতের নানা প্রয়োগ করেছেন বাংলা গানের রূপ নির্মিতিতে। তিনি খেয়াল, দ্রুপদ, ভারতীয় বিভিন্ন আঞ্চলিক গান বা বিলাতি গান ভেঙ্গে বাংলা গান যেমন সৃষ্টি করেছেন, তেমনি বিভিন্ন রাগরাগিনী, লোকসংগীত, বিলাতি সংগীতের নানা প্রভাব দ্বারাও গান রচিত করেছেন। তবে তাঁর গানের ভাষায় এই প্রভাব প্রত্যক্ষ হয়না, তা সুর ও বাণীর যথাযথ প্রয়োগে হয়ে উঠেছে মৌলিক সৃষ্টি। দ্বিজেন্দ্রলাল রায়ের গান সৃষ্টিতে পাশ্চাত্য প্রভাব অনেকটাই। তিনি পাশ্চাত্য গানের সুর কাঠামো বজায় রেখে যেমন গান রচনা করেছেন, তেমনি প্রাচ্য-পাশ্চাত্য সংগীতের মিশ্রণেও গান সৃষ্টি করেছেন। সংগীতের ভাব ও সুরগত দিকে বৈচিত্র্য আনেন, পাশ্চাত্য গানের গতিভঙ্গি বা ওজস্বিতা নিয়ে আসেন বাংলা গানে। বাংলা গানের জগতে তাঁর অভিনব সংযোজন হাসির গানে তিনি বহু ইংরেজী শব্দের ব্যবহারও করেছেন। যেমন— ‘Reformed Hindoos’ গানে লিখলেন— “যদি জানতে চাও আমরা কে / আমরা Reformed Hindoos / আমাদের চেনে না ক যে, / Surely he is an awful goose” , বা “তারেই বলে প্রেম -/ যখন থাকে না future এর চিন্তা / থাকে না ক shame – / তারেই বলে প্রেম”৩ ইত্যাদি। রজনীকান্ত সেনও তাঁর কিছু গানে ইংরেজী শব্দ ব্যবহার করেছেন— “দেখ আমরা জজের Pleader, / যত Public Movement এ leader / আর, conscience to us is a marketable thing”, বা “দেখ আমরা হচ্ছি পাশ করা / ডাক্তার মস্ত মস্ত, / ঐ Anatomy, Physiology তে / একদম সিদ্ধহস্ত”।৪ অতুল প্রসাদ সেন বাংলা গানে সংযোজন করেন গজল ও ঠুংরীর সুর কৌশল, আঙ্গিক ও ভাব। বিশেষ করে ঠুংরী গানের সূক্ষ্ম কারুকার্য ও গীতশৈলী বা চাল সংযোজন করেন বাংলা গানে। নজরুল ইসলাম দেশীয় ও বিদেশী গানের নানা ব্যবহার করেছেন তাঁর গানে। বিশেষ করে মধ্যপ্রাচ্যের সংগীত ধারা বাংলা গানের সঙ্গে যুক্ত করেন। বাংলা গানের সুরে আনেন মধ্যপ্রাচ্য সুরের সূক্ষ্ম কারুকার্য ও মাদকতা, করেন উর্দু, আরবী-ফার্সী শব্দের ব্যবহার। যেমন— “আলগা কর গো খোঁপার বাঁধন / দিল বহী মেরা ফঁস গয়ী”, বা “বুলবুলি নীরব নার্গিস বনে” বা “মদীর আঁখির সুধায় সাকী ডুবাও আমার এ তনুমন”৫ ইত্যাদি। নজরুল বাংলাগানের জগতে গজল-এর প্রাণ প্রতিষ্ঠা করেন এবং দেশী-বিদেশী নানা গানের রূপ-ভাষা-ভঙ্গি-সুর ব্যবহার করে বাংলা গানকে উৎকর্ষতা দান করেছেন। উক্ত সংগীত স্রষ্টাদের সংগীতে প্রাচ্য-পাশ্চাত্য বিভিন্ন শ্রেণির সঙ্গীতের নানা ব্যবহার তাঁদের গানকে ভারাক্রান্ত করে তোলেনি কখনোই। কারণ তাতে ছিল না কোন আগ্রাসী মনোভাব বা আগ্রাসনের ছাপ। তা ছিল গ্রহণ, আত্মীকরণ ও মৌলিক রূপদান, যা বাংলা গানের ভান্ডারকে বৈচিত্র্যে ও ঐশ্বর্যে ভরপুর করেছে।
কালের প্রবাহে বহমান মানব সভ্যতার ভাষা ধীরে ধীরে সহজ থেকে সহজতর হয়ে উঠতে থাকে। সাহিত্যের ভাষা, কথ্য ভাষার সাথে সাথে এর অভিঘাত দেখা যায় সংগীত জগতেও। নজরুল পরবর্তী যে বাংলা গানের পরিচয় আধুনিক বাংলা গান হিসেবে, সে গানের ভাষা পূর্ববর্তী সংগীত স্রষ্টাদের গড়ে দেওয়া সংগীতগুণ সম্পন্ন কাব্যভাষা থেকে সরে আসতে থাকে। অতি সাধারণ শব্দ-বাক্য ধীরে ধীরে বাংলা গানে স্থান করে নেয়, ঘটতে থাকে ভাষা মিশ্রণও। যেমন— “ও কেন এত সুন্দরী হলো / ওমনি করে ফিরে তাকালো / দেখেতো আমি মুগ্ধ হবোই / আমি তো মানুষ” [কথা: পুলক বন্দ্যোপাধ্যায়, সুর ও শিল্পী: মান্না দে]। বা ‘লক্ষ্মীটি দোহাই তোমার, আঁচল টেনে ধরো না / লোকে দেখলে বলবে কি, দুষ্টুমি আর করো না” [কথা গৌরপ্রসন্ন মজুমদার, সুর রাহুল দেববর্মন, শিল্পী: আশা ভোঁশলে], বা ‘মাছে কাঁটা খোঁপার কাঁটা, কাঁটা অনেক রকম / ফুলের কাঁটার চেয়েও জ্বালায় প্রেমের কাঁটার জখম’ [কথা: গৌরীপ্রসন্ন মজুমদার, সুর: রাহুল দেববর্মন, শিল্পী: আশা ভোঁশলে] বা ‘আমি মিস ক্যালকাটা চাই দিতে টিপস / এখনো তো কেউ জানে না আমার স্ট্যাটিসটিকস’ [কথা: পুলক বন্দ্যোপাধ্যায়, সুর: সুধীন দাশগুপ্ত, শিল্পী: আরতি মুখার্জী], বা ‘আমার নাম এ্যাণ্টনি কাজের কিছু শিখিনি / সিংগিং কিম্বা লার্নিং পেইন্টিং ডান্সিং’ [কথা: পুলক বন্ধ্যোপাধ্যায়, সুর: বীরেশ্বর সরকার, শিল্পী: কিশোর কুমার] ইত্যাদি। এই ধারার গানের ভাষা কাব্যভাষার খোলস ছেড়ে প্রাত্যহিক জীবনের রোজকার ব্যবহৃত ভাষার কাছাকাছি সরে আসলেও সুর-বাদ্য-গায়কী অসাধারণ উৎকর্ষতা প্রকাশ করে ঢেকে দেয় বাণীর দৈ্ন্য। জনপ্রিয়তার জোয়ারে ভাসে বাংলা গান। সময় এগোয়, তার সঙ্গে বদলায় বাংলা গানের জগৎ।
সময়ের হাত ধরে বর্তমানে বাংলা গান আজ পরিবর্তনের এমন স্তরে পৌঁছিয়েছে যে, একটা বড় অংশের বাংলা গানের ভাষা-ভঙ্গি-ভাব থমকে দেয় শ্রোতৃ-সমাজকে। রুচিশীল মন নিয়ে নির্দ্বিধায় এইগান শোনা বেশ কষ্টকর। এ-গানের বাণী অংশে যেমন নির্দ্বিধায় প্রাধান্য বিস্তার করেছে ইংরেজী-হিন্দী শব্দ, উচ্চারণ, তেমনি গানের ভাব-ভঙ্গিও রুচির অধোগমনকে স্পষ্ট করে। কয়েকটি গানের দিকে দৃষ্টিপাত করলে বিষয়টি স্পষ্ট হবে—

লেখক পরিচিতি: সহকারী অধ্যাপক, বাংলা বিভাগ, শ্রীগোপাল ব্যানার্জী কলেজ, বাগাটি, মগরা, হুগলি।
কোনো একদিন আমার মহাবিদ্যালয়ের বাংলা বিভাগের জনৈকা ছাত্রী, তার এক সহপাঠীকে উদ্দেশ্য করে বলছে, ‘কি রে ল্যাদ খেয়ে গেলি নাকি?’ কথাটা শুনে আমি কিছুক্ষণের জন্য থমকে গেলাম। যেন মুহূর্তে কুড়ি-বাইশ বছর আগের যাদবপুর বিশ্ববিদ্যালয়ের ছাত্রাবাসে ফিরে গেলাম। তাকে ডেকে এই শব্দগুচ্ছ ব্যবহারের উৎস সম্পর্কে জানতে চাইলে সে জানালো— ‘স্যার এ তো আমাদের প্রজন্মের বন্ধু মহলে প্রচলিত ভাষা।’ কিন্তু আমি তাকে বললাম এটা আমাদের ছাত্রাবাসের ভাষা ছিল। সেও অবাক হয়ে জিজ্ঞাসা করল ‘স্যার আপনি জানেন এ শব্দের অর্থ?’ আমি উত্তর দিলাম—এই শব্দের অর্থ—অলস বা আলস্য প্রকাশ। বুঝলাম কোনো শব্দ নিদিষ্ট কোনো গোষ্ঠী, জন সমষ্টি বা কোনো শ্রেণি বিশেষের নিজস্ব সম্পদ হয়ে থাকে না, বরং সেই ভাষার বৃহত্তর জনসমাজের ব্যবহৃত সম্পদে পরিণত হয় সময়ের অগ্রগতির সঙ্গে।
তবে প্রাথমিক আলোচনায় ভাষা ও সংস্কৃতি সম্পর্কে আলোকপাত করা যেতে পারে। আমরা সকলে অবগত— ভাষা হল ভাব প্রকাশের উপযোগী বাগ্‌যন্ত্র নিঃসৃত অর্থবোধক ধ্বনি সমষ্টি। একটি বিশেষ সম্প্রদায়ভুক্ত মানবগোষ্ঠীর মনের ভাব প্রকাশে ও সেই গোষ্ঠীর অন্যান্য সদস্যদের সঙ্গে যোগাযোগের জন্য প্রতিনিয়ত ভাষা ব্যবহৃত হয়ে থাকে। আসলে মানুষের ব্যক্তিক ও পারিপার্শ্বিক প্রয়োজন সাধনের জন্যই ভাষার উদ্ভব ও বিকাশ ঘটেছে।
মানুষ তার অনুভূতি যখন অন্যের কাছে পৌঁছে দিতে চায় তখন প্রয়োজন হয় একটি বিশেষ বাহনের, একটি প্রকাশ মাধ্যমের, এই প্রকাশ মাধ্যমটি হল ভাষা। তাই ভাষা হল ভাবের বাহন, চিন্তার অনুঘটক। ভাষার সৃষ্টি মুলত সমাজ গঠনের পর থেকে, কারণ সামাজিক প্রয়োজন ভাষার মাধ্যমে সাধিত হয়েছে। ভাষা সৃষ্টির মূলে রয়েছে দুটি দিক—

তাই যেমন ভাষার একটি ভাবগত দিক আছে, তেমনই আছে সমাজগত ক্রিয়া। সেই দিক দিয়ে ভাষার সমাজগত প্রায়োগিক দিকটিকে অস্বীকার করা যায় না। পাশাপাশি অন্য একটা দিক ভাষা তাত্ত্বিকরা উল্লেখ করেন তা হল—ভাষা মানুষের স্বেচ্ছাকৃত আচরণ। তাই একই সমাজের এবং একই ভাষাগোষ্ঠী হয়েও অনেকে ভাষা প্রয়োগের ক্ষেত্রে এক বিমিশ্র ভাষারূপকে মান্যতা দেন। দীর্ঘদিন সেই বিমিশ্র রূপ প্রয়োগের ফলে তা সামাজিক অভ্যাসে পরিণত হয়।
ভাষার সমাজগত দিক ছাড়া আরও কতগুলি আবশ্যিক লক্ষণ আছে। এই লক্ষণগুলি নির্ভর করে ভাষার আভ্যন্তরীক গঠনের উপর, যার ভিত্তি হল ভাব এবং ধ্বনি। কোনো একটি বস্তু বিশেষ বিশেষ জনগোষ্ঠীর মধ্যে বিশেষ বিশেষ নামে পরিচিত। যেমন বাংলা ভাষাভাষী গোষ্ঠীতে জল কারও কাছে পানি, কারও কাছে water। সকল বক্তার মনের ভাব একটি বিষয়কেই প্রকাশ করছে। জার্মান মনীষী হোমবোল্ট একধাপ এগিয়ে বলেছেন যে, মানুষের ভাষাই হল তার আত্মা, আর আত্মাই হল তার ভাষা। কেননা ভাষা কেবল সংকীর্ণ অর্থে ভাব বিনিময়ের মাধ্যম নয়, শিল্প-বিজ্ঞান-শিক্ষা-সংষ্কৃতি-দর্শন ও সভ্যতার ক্রমবিকাশের সঙ্গে অঙ্গাঙ্গিভাবে জড়িত। ফলে ভাষা ও সংস্কৃতি পরস্পর সম্পৃক্ত। বাংলা ভাষাভাষী জনগোষ্ঠীর কাছে তাদের নিজস্ব একটা সংস্কৃতি স্বাভাবিকভাবে গড়ে উঠেছে ভাষাকে নির্ভর করে।
তবে সংস্কৃতি কী? এর যথাযথ উত্তর সংজ্ঞায়িত করা খুবই দুরূহ। এ প্রসঙ্গে বহুল প্রচলিত একটি কাহিনি উল্লেখ করতে হয়। গ্রীকরাজ মিলন্দ বৌদ্ধ ভিক্ষু নাগসেনের সঙ্গে সাক্ষাৎ করতে গেলে নাগসেন তাঁকে জিজ্ঞাসা করেছিলেন— ‘মহারাজ আপনি রথে চড়ে এসেছেন, কিন্তু রথ কী?’ জবাবে রাজা যা বলেছিলেন তা এরকম— ‘রথ হল চাকা লাগানো এক বিশেষ শকট যা ঘোড়ায় টেনে নিয়ে যায়।’ সে উত্তরে নাগসেন সন্তুষ্ট হতে পারেননি। তাই রথের ক্ষেত্রে তার চাকা, তার চূড়া, শিল্প কারুকার্য যেমন বাদ দেওয়া যায় না, তেমনই সংস্কৃতির ক্ষেত্রে ভাষা, সাহিত্য, ধর্ম, কুসংস্কার, বিশ্বাস, রীতিনীতি, সামাজিক মূল্যবোধ এবং নিত্যদিনের ব্যবহার্য খুঁটিনাটি বাদ দেওয়া যায় না। সংস্কৃতি গড়ে ওঠে মানুষের অভ্যাস ও বহুদিনের লালিত প্রয়াসে।
বাঙালি সংস্কৃতি বিচ্ছিন্ন কোনো সংস্কৃতি নয়, বহুধা বিভক্ত সমাজ জনগোষ্ঠীর এক বিশেষ সংস্কৃতি। বাংলা ভাষাগোষ্ঠীর মধ্যে কেবলমাত্র হিন্দু সম্প্রদায় আছে তা নয়, আছে অন্যান্য সম্প্রদায়ও। পৃথিবীর প্রায় ২৬ কোটির বেশি মানুষ বাংলা ভাষাভাষী গোষ্ঠীর। কিন্তু সেই বাংলা ভাষা প্রয়োগগত দিক থেকে কখনও আঞ্চলিক আবার কখনও উপজাতি গোষ্ঠীর মধ্যে প্রচলিত তাদের নিজস্ব সংস্কৃতির নিরিখে। তাহলে এই সকল গোষ্ঠীর বা সামাজিক অবস্থানগত মানব সমাজের সংস্কৃতি বাঙালি সংস্কৃতির অন্তর্ভুক্ত। এমনকী ধর্মীয়-সম্প্রদায়গত বিভেদ থাকা সত্ত্বেও কেবলমাত্র ভাষা প্রয়োগগত সমীপতার কারণে তা একই সংস্কৃতির অন্তর্গত। তাই বাঙালি সংস্কৃতি হিন্দু-মুসলমান-বৌদ্ধ-খ্রিষ্টান প্রভৃতি সম্প্রদায়ের উপর ভিত্তি করে যেমন গড়ে ওঠে তেমনই ধনী-দরিদ্র অবস্থাভেদে সংস্কৃতির পরিবর্তন ঘটে। শুধু তাই নয়, গ্রামীন ও নগর কেন্দ্রিক সংস্কৃতি স্বতন্ত্র। সাঁওতাল, মুন্ডা উপজাতি সম্প্রদায় তাদের নিজস্ব সংস্কৃতিতে আত্মনির্ভরশীল। এই বৃহত্তর বিষয়টি এমনকী পূর্ববঙ্গ ও পশ্চিমবঙ্গের সংস্কৃতির মধ্যে একটা ঐক্য দেখানো যেতে পারে কেবলমাত্র ভাষা বিনিময়ের সূত্রে-তা হল বাংলা ভাষা।
ভাষা ও সংস্কৃতি একে অপরের সাথে অঙ্গাঙ্গিভাবে যুক্ত। ভাষা যেমন নদীর গতির মতো বিবর্তনশীল তেমনই সংস্কৃতিও তার বহমান ধারায় নির্দিষ্ট ভাষাগোষ্ঠীর মানুষদের চালিত করে। একটি ভাষা যেমন অন্যান্য ভাষা ভাণ্ডার থেকে শব্দ গ্রহণ করে নিজস্ব ভাষা ভান্ডারকে সমৃদ্ধ করে, সংস্কৃতিও তেমনই গ্রহণ বর্জনের মধ্য দিয়ে উন্নততর সংস্কৃতিতে পরিণত হয়। বাংলা ভাষাকে ভিত্তি করে যে বাংলা সংস্কৃতি গড়ে উঠেছে, সেখানে আছে নানান উত্থান-পতন, গ্রহণ-বর্জন। ভাষা হল সংস্কৃতির এক মৌলিক উপাদান। কিন্তু বর্তমান একবিংশ শতকে বাংলা ভাষা ও সংস্কৃতি এক সঙ্কটের সম্মুখীন। সুনীল গঙ্গোপাধ্যায় এর মতো বাংলার খ্যাতনামা সাহিত্যিক পশ্চিমবঙ্গের বাংলা ভাষার আয়ুষ্কাল নিয়ে আশঙ্কা প্রকাশ করেছেন। এর পাশাপাশি যদি নীরদচন্দ্র চৌধুরীর আত্মঘাতী বাঙালির স্বরূপটা তুলে ধরা হয় তা হলে আমাদেরও আতঙ্কিত হতে হয়। কিন্তু কেন এই আশঙ্কা? তার কারণ অন্বেষণ করতে গিয়ে প্রথমেই আমাদের নজরে আসে বিশ্বায়নের তীব্র হাতছানি— সাংষ্কৃতিক আগ্রাসন। একটা সময় বাংলা ভাষা-ইংরাজি, ফার্সি, আরবি, উর্দু প্রভৃতি ভাষার শব্দভাণ্ডার থেকে সমৃদ্ধ হয়েছে। কিন্তু আজ কেন আমরা ভাষা সঙ্কটের সম্মুখে? তার একটাই কারণ-প্রতিনিয়ত বাংলা ভাষাকে ভেঙে অপ্রয়োজনে ‘জগাখিচুড়ি’ জীবনচর্যার অনুরূপ শব্দ প্রয়োগ চলেছে। সংস্কৃতিগত দিক থেকে হয়ে পড়েছে অনুকরণ প্রিয়। তাই খুব দ্রুত প্রথম শ্রেণির দুনিয়ার সঙ্গে তাল মেলাতে, ক্রমশ আধুনিক থেকে অতি আধুনিক হয়ে উঠতে বিশ্ববিদ্যালয়ের ছাত্রাবাসে, কর্মক্ষেত্রে কিংবা বন্ধুমহলে বাঙালি তার নিজস্ব বাক্‌বিন্যাস পরিত্যাগ করে গড়ে তুলতে চেয়েছে নিজস্ব বাক্‌রীতি।
বর্তমান সময়ে ভাষা ও সংস্কৃতি সঙ্কটের মূলে অসংখ্য কারণ বিদ্যমান, যেগুলি সাংস্কৃতিক আগ্রাসনের নামান্তর।
(ক) বানিজ্যিক অভিসন্ধি ও সামাজিক আভিজাত্য রক্ষার প্রয়াস: বর্তমান সময়ে পশ্চিমবঙ্গে অসংখ্য ইংরাজি মাধ্যম বিদ্যালয় গড়ে উঠেছে, যেখানে শিক্ষা প্রদান যে অন্যতম উদ্দেশ্য তা নিয়ে প্রশ্ন ওঠে না। কিন্তু এর পাশাপাশি বেসরকারি প্রতিষ্ঠানগুলি তাদের বানিজ্যিক মুনাফালাভের তাগিদে বাঙালি শিশুগুলির মন থেকে চিরতরে বাংলা ভাষা মুছে দিতে চাইছে। ফলে এ দেশের ভবিষ্যৎ প্রজন্মটি ক্রমশ বাংলা ও বাঙালি বিদ্বেষপরায়ণ হয়ে উঠছে। এমনকী বাংলা মাধ্যমে পাঠগ্রহণ করা অসহ্য হয়ে উঠেছে। তবে জন্মগত কারণে বাঙালি হওয়ার দরুন তা হয়ে উঠেছে কাকের ময়ূরপুচ্ছ পরিধানের সমান।
(খ) আধুনিক সংযোগ মাধ্যম আন্তর্জালিক সামাজিক মাধ্যম: একটা সময় মানুষ পারস্পরিক কুশল বিনিময়, খবরাখবর নেওয়া ও সংবাদ আদানপ্রদানের জন্য পত্রের ব্যবহার করতেন। সেই পত্রে থাকত সংযত শব্দ ব্যবহার, শিল্পিত বাক্য বিন্যাস। আজ অবশ্য আধুনিক বিশ্বের নানান বৈদ্যুতিন মাধ্যমের দৌলতে দুরভাষ, চলভাষ ও আন্তর্জালের উপর নির্ভর করে মানুষ তার চিঠি লেখার সংস্কৃতিকে হারিয়ে ফেলেছে। পরিবর্তে SMS, Facebook, WhatsApp প্রভৃতির মাধ্যমে নিজস্ব বাচন রীতি গড়ে উঠেছে। বাংলা শুভরাত্রি ইংরাজির Good Night – SMS কিংবা WhatsApp এর ভাষায় হয়ে উঠেছে Gdn8, আবার ‘কেমন আছেন?’ হয়েছে Kmon a66n। ফলে বাংলার নিজস্ব শব্দভাণ্ডার বিকৃত হয়ে চলেছে ক্রমশ সাংস্কৃতিক আগ্রাসনে।
(গ) গণমাধ্যম-টিভি, রেডিও-এফ. এম্‌: বর্তমান সময়ে গণমাধ্যম সম্প্রচার ক্ষেত্রগুলি যখন দর্শক বা শ্রোতার নিকট সংবাদ পরিবেশন করে কিংবা মনোজ্ঞ অনুষ্ঠান পরিচালনা করে তখন নতুন নতুন শব্দ নির্মাণ তাদের অন্যতম লক্ষ্য হয়ে ওঠে। এই আকাঙ্খা পূরণ করতে গিয়ে বাংলা প্রচলিত শব্দ প্রয়োগ থেকে শ্রোতাকে অনেক দূরে নিয়ে যায়। কুশলাদি বিনিময়ের উত্তরে পাওয়া যায়—‘বিন্দাস আছি,’ অসাধারণ কোনো বস্তু সম্পর্কে প্রশংসা সূচক ‘অসম’ শব্দের বহুল প্রয়োগ প্রচলিত। পরীক্ষার ফল ভালো কিংবা যথাযথ উত্তর প্রদান বোঝাতে ‘ঝাক্কাস’ শব্দ প্রায়সই শোনা যায়। এফ. এম্‌ যারা সম্প্রচার করেন তাঁরা সুশিক্ষিত, তাঁদের ভাষাজ্ঞান সম্পর্কে কোনো প্রশ্ন ওঠে না। তবুও নিজস্ব সংস্কৃতি সম্পর্কে তাঁরা উদাসীন, কিংবা দর্শক মনোরঞ্জনের নেশায় নিজস্ব সংস্কৃতিকে ভুলে যান।
(ঘ) রাষ্ট্রের ভূমিকা: ভাষা ও সংস্কৃতি সঙ্কটের হাত থেকে রক্ষার দায় অনেকটাই রাষ্ট্রের উপর নির্ভর। পূর্ববঙ্গে বাংলা ভাষাকে রাষ্ট্রীয় ভাষা হিসাবে মর্যাদা দিয়ে সমস্ত প্রশাসনিক কার্য বাংলা ভাষায় সম্পাদনের দৃষ্টান্ত লক্ষ্য করা যায়। কিন্তু ভারতবর্ষ বহু ভাষাভাষী ও বহু সম্প্রদায়ের দেশ। সে ক্ষেত্রে প্রাদেশিক ভাষায় প্রশাসনিক কার্য পরিচালনায় সর্ব ভারতীয় ক্ষেত্রে হয়তো প্রতিবন্ধকতার সৃষ্টি হতে পারে। কিন্তু পশ্চিমবঙ্গের নিজস্ব প্রশাসনিক কার্য সম্পর্কে বাংলা ভাষাকে স্বীকৃতি দেওয়া যেতেই পারে। যেমন আঞ্চলিক কার্য কিংবা পৌরসভাগত কর্মের ক্ষেত্রে বিশুদ্ধ বাংলা ভাষার প্রয়োগ অসঙ্গত নয়। কিন্তু কেউ কেউ আবেদনপত্র কিংবা কোনো অভিযোগপত্র লিখতে গিয়ে বিশুদ্ধ বাংলা ভাষা লিখতে সংকোচ বোধ করেন নিজস্ব সামাজিক অবস্থানের কথা মাথায় রেখে।
বিশ্বায়ন ও সাংস্কৃতিক আগ্রাসনের অন্য এক দৃষ্টান্ত ছাত্রাবাসগুলির ভাষা। পশ্চিমবঙ্গের বহু বিদ্যালয়, মহাবিদ্যালয় ও বিশ্ববিদ্যালয়ের ছাত্রাবাস আছে যেখানে বাংলার বহু প্রান্ত থেকে বিভিন্ন সাম্প্রদায়ের ও বিভিন্ন স্তরের ছাত্র-ছাত্রী আসে, এমনকি বহিঃবঙ্গ থেকেও শিক্ষালাভের জন্য এ সকল ছাত্রাবাসে অসংখ্য ছাত্রছাত্রী আসে। এই বহুমাত্রিক মিশ্রণে বহুকাল ধরে ছাত্রাবাসের নিজস্ব কিছু বাংলা শব্দ ভাষা ভাণ্ডারে প্রবেশ করেছে। কখনও সে সকল শব্দ বাংলা ভাষা সংস্কৃতিকে সমৃদ্ধ করেছে আবার কখনো বিকৃতির পথে নিয়ে গেছে। ছাত্রাবাসগুলিতে যে সকল শব্দ প্রচলিত তার একটি ক্ষুদ্র তালিকা তুলে ধরলে তা আরও স্পষ্ট হবে।
এভাবে আরও অসংখ্য শব্দ উল্লেখ করে তালিকা বাড়ানো যেতে পারে। কিন্তু তালিকা পরিবর্ধন উদ্দেশ্য নয়। বরং এই তালিকায় সকল শব্দ ছাত্রাবাসের ছাত্রদের অভিপ্রেত অর্থকে প্রকাশ করলেও তা কতখানি বাংলা ভাষার নিজস্ব সম্পদ হয়ে উঠছে তা বিচার্য বিষয়। যদি বাংলা ভাষার নিজস্ব সম্পদ হয়ে বাংলা ভাষাকে সমৃদ্ধ করে তাহলে, সাংস্কৃতিক আগ্রাসন শুভকর, কিন্তু বহু ক্ষেত্রে তা হয় না। যদি বাংলা ভাষাকে বিকৃত করে— তাহলে ‘আগ্রাসনের’ যথাযথ অর্থ সার্থক। বাংলা ভাষা সংস্কৃতির কাছে ভয়ঙ্কর।
লেখক পরিচিতি: সহকারী অধ্যাপক, বাংলা বিভাগ, নবগ্রাম হীরালাল পাল কলেজ, কোন্নগর, হুগলি।
সাংস্কৃতিক আগ্রাসন হল কোন সংস্কৃতিকে জোর করে নিয়ন্ত্রন, বিশেষ ভাবে প্রভাবিত করে ধ্বংস করে দেওয়া। অন্য ভাষার সংস্কৃতির প্রভাবে যখন অপেক্ষাকৃত দুর্বল, পিছিয়ে পড়া ভাষার অপমৃত্যু ঘটে, তখন আমরা তাকে এক ভাষার প্রতি অন্য ভাষার আগ্রাসন বলি। এই সাংস্কৃতিক আগ্রাসনকে সাংস্কৃতিক সাম্রাজ্যবাদ বলতেও দ্বিধা নেই। এই সাংস্কৃতিক আগ্রাসন একদিনে আসেনি। পুঁজিবাদী সমাজের ধ্যন-ধারণা থেকে এর জন্ম হয়। সামন্তবাদী সমাজ থেকে মানুষ যখন পুঁজিবাদী সমাজব্যবস্থায় প্রবেশ করে তখন তারা চিন্তা করে, পুঁজির বিকাশ হবে না যদি তাদের সংস্কৃতিকে সবাই অনুসরণ না করে। ফলে তাদের কৌশলে ভিন্নভাষী মানুষ নিজের সংস্কৃতিকে ঘৃণা করে অন্য সংস্কৃতির প্রতি ভীষণভাবে আকৃষ্ট হয় এবং সেই সংস্কৃতিকে শ্রেষ্ঠ বলে মনে করে তার দিকে ঝুঁকে পড়ে। ভাষার এই আগ্রাসন কোন বিছিন্ন ঘটনা নয়। সভ্যতার প্রথম লগ্ন থেকে অপেক্ষাকৃত সমৃদ্ধ জাতি ও ভাষা, দুর্বলজাতি ও তার ভাষাকে গ্রাস করতে চেয়েছে এবং অধিকাংশ ক্ষেত্রে সেই প্রয়াস সফলও হয়েছে। একটি বিজয়ী জাতি বিজিত জাতির ভাষাকে বিলুপ্ত করে তার নিজের ভাষাকে সেই জাতির ওপর চাপিয়ে দিয়েছে। নানা প্রলোভন, অর্থনৈতিক, জীবন-জীবিকার প্রয়োজনে দুর্বল জাতি বিজয়ী জাতির ভাষাকে সাদরে বরণও করে নিয়েছে। এই ভাবে পৃথিবীতে অনেক ভাষা হারিয়ে গেছে। অনেক ভাষা আজ হারানোর মুখে। আসলে একটি ভাষার প্রায় বিলোপ মানে একটি সংস্কৃতি বিলোপ, একটি জাতিসত্তার অপমৃত্যু। আর এই রকম একটি ভাষা মুসলিম সম্প্রদায়ের শেরশাবাদিয়া ভাষা।
শেরশাবাদিয়া ভাষায় সাংস্কৃতিক আগ্রাসনের প্রসঙ্গ আলোচনার করার আগে এই জাতির জীবন, সংস্কৃতি, উত্থান সম্পর্কে সম্যক ধারণার প্রয়োজন। এই শেরশাবাদিয়া মুসলিম জনগোষ্ঠী মূলত আফগান দেশীয় পাঠান মুসলমান জনগোষ্ঠীর একটি শাখা। আর্থ-সামাজিক, রাজনৈতিক জটিল আবর্তে কোন এক সময় দলবদ্ধ ভাবে অখন্ড পাঞ্জাবে তারা চলে আসে এবং এখানকার ভাষা ও সংস্কৃতির সঙ্গে নিজেদের মানিয়ে নেয়। পরবর্তীতে ষোল শতকের তিন-চারের দশকের সময়কালে অর্থাৎ শের খাঁর গৌড় আক্রমনকালে তারা তাঁর সৈন্য হিসাবে গৌড় অঞ্চলে পদার্পণ করে। শের শাহ রাজ্যকে শাসনকার্য ও রাজস্ব আদায়ের সুবিধার্থে কয়েকটি পরগনায় ভাগ করেন। এ রকমই একটি পরগনা হল ‘শেরশাহাবাদ’-যার ভিতরে ছিল বাংলার রাজধানী গৌড় শহর ও পরবর্তীতে টাঁড়া শহর। এর আয়তন ১,০৬,৫৬৮ একর, এর অধীনে ১৫টি এস্টেট রয়েছে। মূল অংশটি গঙ্গা ও মহানন্দার মধ্যবর্তী এলাকায় গৌড়ের ধ্বংসাবশেষ নগরকে ঘিরে অবস্থিত। আর এই শেরশাহাবাদ পরগনার অধিবাসীরা শেরশাবাদী বা শেরশাবাদিয়া নামে পরিচিত। এই জনগোষ্ঠীর ভাষা বিশেষকেও শেরশাবাদী বা শেরশাবাদিয়া ভাষা বলে। ঐসব যুগে শাসকদের ভাষা ফারসী থাকলেও এই পরগনার সাধারণ জনগন এমন এক কথ্য ভাষায় কথা বলত, যার মধ্যে এক বিশেষ স্বাতন্ত্র্য রয়েছে— যা শেরশাবাদিয়া ভাষা নামে পরিচিত। মালদার অন্যতম লোকসংস্কৃতি গম্ভীরা এই ভাষায় গাওয়া হয়। কিন্তু বর্তমানে বিভিন্ন ভাষা ও সংস্কৃতির প্রভাবে সেই ভাষার ঐতিহ্য, ধারাবাহিকতা, কৃষ্টি-কালচার, সাহিত্যচর্চা হারিয়ে যেতে বসেছে।
আধুনিকতার সূত্রপাতে যেমন আমাদের মনন চিন্তার গভীরতা বেড়েছে তেমনি ইউরোপীয় ধারাই লালিত হয়ে তাদের সাহিত্য, ভাষা, সংস্কৃতি অনুকরণের চেষ্টা করেছি। দেশের মানুষ বেশি বেশি করে বিদেশী সংস্কৃতিকে আঁকড়ে ধরতে চায়- আর এটাকেই তারা সভ্যতা ও আধুনিকতা বলে মনে করে। ফলে নিজস্ব চিন্তা-চেতনা, রীতিনীতির কথা ভূলে যায়। শেরশাবাদিয়া সম্প্রদায়ের মধ্যে তার ব্যতিক্রম হয়নি। বর্তমান প্রজন্ম শেরশাবাদিয়া ভাষা থেকে প্রায় বিছিন্ন হয়ে পড়েছে। বিছিন্ন পড়েছে সেটা ভূল, তাদেরকে সেই পথে চালনা করা হচ্ছে। মুসলমান সমাজ এমনিতেই শিক্ষা সংস্কৃতি দিক থেকে অনেক পিছিয়ে ছিল, তার ওপর ধর্মীয় গোঁড়ামি, সংকীর্ণতা সার্বিক শিক্ষার পথকে রুদ্ধ করে দিয়েছিল। উনিশ শতকের যে নবজাগরণ, সেই নবজাগরণের আলো এই জনগোষ্ঠীর মধ্যেও ধীরে ধীরে প্রবেশ করে। তবে সেই ভাবে গ্রামীন মানুষকে খুব একটা নাড়া দিতে পারেনি। পরবর্তীতে শিক্ষার আলো যখন সমাজের সবক্ষেত্রে প্রবেশ করে, তখন শেরশাবাদিয়ার সেই সমস্ত মানুষরাও বুঝতে পারে শিক্ষার গুরত্ব। এতদিন পর্যন্ত এই জাতি নিজস্ব সাংস্কৃতিক, ভাষাকে আঁকড়ে থাকলেও সেই ঐতিহ্য বর্তমানে অনেকটাই হারিয়ে গেছে। বাইরের মানুষের কাছে এই জনগোষ্ঠীর চাল-চলন, কথাবার্তা খুবই পরিচিত। যেন ভাষায় তাদের পরিয় বহন করত। কিন্তু সময়ের সঙ্গে সঙ্গে এই ভাষায় কথা বলার হার কমে যাচ্ছে। এর মূলে বাংলা ও ইংরেজি ভাষার আগ্রাসনকে অস্বীকার করা যায় না। যেহেতু ভাষাটি একটি জনগোষ্ঠীর মধ্যে সীমাবদ্ধ, সেহেতু শিক্ষা-সংস্কৃতি, জীবন-জীবিকা, সামাজিক, অর্থনৈতিক প্রয়োজনে অন্য ভাষার প্রভাব পড়েছে বা বাধ্য হয়ে সেই ভাষাগুলির দারস্থ হতে হয়েছে। এই ভাষার নিজস্ব কোন শিক্ষা প্রতিষ্ঠান নেই। সরকারি কাজকর্মও এই ভাষায় করা হয় না। শেরশাবাদিয়া জনগোষ্ঠীর মধ্যে এই ভাষা সীমাবদ্ধ রূপ নিয়েছে। তাই শিক্ষা-দীক্ষা, জীবন-জীবিকা, ব্যবসা-বানিজ্যের ক্ষেত্রে অন্য ভাষার উপর নির্ভর করতে হয়। যেহেতু শেরশাবাদিয়া অধ্যুষিত এলাকা বাংলার মধ্যে অবস্থিত, সেহেতু বাংলা ভাষার প্রভাব সবচেয়ে লক্ষনীয়। তবে বর্তমানে ইংরেজি ভাষার আগ্রসনও ব্যাপক ও জোরদার হতে শুরু করেছে।
শেরশাবাদিয়া ভাষা বর্তমানে হারিয়ে যেতে বসলেও গ্রামীন সাধারণ মানুষের মধ্যে তা কিছুটা বেঁচে আছে। আর এই বিপন্নতা তখনই দেখা গেছে যখন এই ভাষার কথা বলার লোক কমে এসেছে, অর্থনৈতিক, সামাজিক মর্যাদা ও নিরাপত্তার প্রলোভনে সেই ভাষা-ভাষিরা অন্য ভাষা ব্যবহার করতে শুরু করেছে, পরবর্তী প্রজন্মকে মাতৃভাষা হিসাবে সেই ভাষা শেখানো হয় না, সরকারি কাজে, পঠন-পাঠনে সেই ভাষাকে গুরত্ব দেওয়া হয় না, সাহিত্য ও সংস্কৃতিচর্চা করা হয় না। শুধু তাই নয় এই জনগোষ্ঠীর যে পরিবারে শিক্ষার আলো প্রবেশ করছে বা যারা শিক্ষিত হয়েছে, আধুনিকতার অহংকারে, নিজেকে সবার কাছে জাহির করার বাসনায় তারা এই ভাষাকে ত্যাগের সঙ্গে সঙ্গে ঘৃণা করতে শুরু করে।আঁকড়ে ধরতে চায় বাংলা ও ইংরেজি ভাষাকে। পরবর্তী প্রজন্মকেও তারা এই শেরশাবাদিয়া ভাষার ধারের কাছে যেতে দেয় না। তাদের কাছে সেই ভাষা অজানাই থেকে যায়। এমনকি এই জনগোষ্ঠীর মধ্যেই হোক আর বাইরে, এই ভাষায় কথা বললে তারদিকে ব্যঙ্গের দৃষ্টিতে তাকানো হয় এবং তাকে অশিক্ষিত, অপদার্থ, মুর্খের আখ্যায় ভূষিত করতে মন ছটপট করতে থাকে। অনেক সময় তার বহিঃপ্রকাশও লক্ষ্য করা যায়। শিক্ষিত হলে তার ক্ষেত্রে ব্যাপারটা আরও মারাত্মক হয়ে দাঁড়ায়— সমালোচনায় তার জীবন-সংস্কৃতিকে খান খান করা হয়। শিক্ষিত হলেও বংশের কোন খারাপ বিশেষণে তার শিক্ষাকে ধুলায় মিশিয়ে দেওয়া হয়- শুধু শেরশাবাদিয়া ভাষা ব্যবহারের জন্য। তুচ্ছার্থ অর্থে অন্য জনগোষ্ঠীর মানুষ এবং স্বগোষ্ঠীর একদল শিক্ষিত মানুষরা এই জনগোষ্ঠীর মানুষদের ‘শেরশা’ বাদ দিয়ে শুধু ‘বাদিয়া’ বলে ব্যঙ্গ করে। ফলে শেরশাবাদিয়া ভাষার প্রতি বিরূপতা তৈরী হয়। এক সময় এই ভাষা তারা প্রায় ভূলে গিয়ে বাংলা ও ইংরেজি ভাষাকে আঁকড়ে ধরে। বাংলা ও ইংরেজি ভাষার সর্বাত্মক আগ্রাসনেই আজ শেরশাবাদিয়া ভাষা বিপন্নতার পথে। এর প্রভাব এতটাই সর্বগ্রাসী ও মারাত্মক হয়ে দাঁড়িয়েছে যে মানুষের চিন্তা-চেতনা, আচার-আচরণ, পোশাক, জীবনযাত্রা, খাদ্যাভাস, মূল্যবোধ, নৈতিকতার জায়গায় শেরশাবাদিয়া ভাষাকে সরিয়ে কোথাও বাংলা, আবার কোথাও ইংরেজি ভাষা জায়গা করে নিয়েছে।
মানুষের চিন্তা-চেতনা, আদর্শকে নিয়ন্ত্রন করার জন্যই সাংস্কৃতিক আগ্রাসন চালানো হয়। যে কোন আগ্রাসনই হোক তার প্রভাব কখনোই ভালো নয়। আর যদি সাংস্কৃতিক আগ্রাসন হয়, তবে তা হয় আরও ভয়াবহ। কারণ সাংস্কৃতিক আগ্রাসন বার বার প্রয়োগ করতে হয় না। একবার কোন সমাজ, জনগোষ্ঠীকে প্রভাবিত করতে পারলে তার প্রভাব হয় সুদূরপ্রসারী। যেখান থেকে বেরিয়ে আসার উপায় হয়তো থাকে না। শেরশাবাদিয়া সম্প্রদায়ের সামগ্রিক জীবন প্রণালীকে বাংলা ও ইংরেজির সাংস্কৃতিক আগ্রাসন ভীষণভাবে গ্রাস করেছে। পরিবর্তন করেছে সামগ্রিক জীবনের কথ্যভাষার রূপকে। সেই পরিবর্তনময় ভাষার বিবর্তনকে বোঝাতে কিছু উদাহারণের আশ্রয় নেব। যেমন খালি করা অর্থে বোঝাতে এই সম্প্রদায় ‘আজোড়’ শব্দ ব্যবহার করত। কিন্তু বর্তমানে ‘খালি’ শব্দের প্রাধান্য দেখা যায়, তেমনি উড়োশ অর্থে ছারপোকা, ওসরা-বারান্দা, ওসার-চওড়া, ওচ্ছা-বেটে,খাটো, কান্ধা-ধার, কবিতর-পায়রা, খাট্টা-টক, গিধনী-শকুন, গতোর-শরীর, গা, পহাত-সকাল, ইটে-ওটে-এখানে-ওখানে, উঝোট-হোঁচট, উদাম-খোলা, সানিহ্যা-প্রবেশ, উকাশ-অবকাশ, লহু-রক্ত, এ্যাকোড়া-একরোখা, জেদি, ক্যাইটঠ্যা- ঘন, শক্ত, কৃপণ, খৈলহা-অলস, খাসলত-স্বভাব, চরিত্র, গুমান-অহংকার, গুদড়ি-ছেঁড়া কাপড়, ঘিন্যাহী-ঘৃণ্য, চোপা-মুখ, গিথ্যান-বাড়ির প্রধান কর্ত্রী, ঘাটা-রাস্তা, জাঞ্জোরা-ভূট্টা, জিরি-মিহি, তোগদির-ভাগ্য, দদ-ব্যথা, দড়া-রশ্মি, পুসতা-বারান্দা, ফকফৈক্যা-ধবধবে, ভোগা-মিথ্যা ইত্যাদি শত শত শেরশাবাদিয়া শব্দের জায়গা দখল করে নিয়েছে বাংলা ভাষার শব্দগুলি। কয়েকটি শব্দ তুলে ধরেছি মাত্র। আরও অনেক শব্দ বাংলার ভাষার আগ্রাসনের মুখে মুখ থুবড়ে পড়েছে, উচ্চারিত হয়েছে বাংলা ভাষা। এক প্রজন্ম যখন অন্য ভাষার দ্বারা প্রভাবিত হয়ে কিছু শব্দের পরিবর্তন করেছে, পরবর্তী প্রজন্ম তো সেই পরিবর্তন শব্দের স্পর্শে আসেনি, বরং শিশু ও কৈশোর বয়সে যা শিখেছিল, তা থেকে রেহাই পেতে চেয়েছে। যেহেতু বর্তমানে শিক্ষার আলো প্রায় শেরশাবাদিয়া পরিবারে প্রবেশ করেছে সেহেতু বাইরের সংস্কৃতির দ্বারা প্রভাবিত হয়ে নিজের সংস্কৃতিকে ভুলতে বসেছে। ফলে নিজের ভাষাকে গ্রাস করে নিয়েছে অন্য ভাষা- যার মধ্যে বাংলা ভাষা অন্যতম।
বর্তমান পরিস্থিতিতে মাতৃভাষার প্রতি মমতা, ভালোবাসা, শ্রদ্ধা, আগ্রহ দিন দিন কমে যাচ্ছে। প্রতিযোগিতার বাজারে ইংরেজি ভাষাকে আঁকড়ে ধরার চেষ্টা করা হচ্ছে। আর ইংরেজি ভাষার জন্য সাংস্কৃতিক আগ্রাসন আরও সহজ হয়েছে। মানুষকে সহজেই প্রভাবিত করা যায়। এই ভাষার আগ্রাসন কেবল উন্নয়নশীল দেশের জন্য নয়, অনেক ক্ষুদ্র জাতিসত্তা ও জনগোষ্ঠীর ভাষা আজ ইংরেজির দাপটে বিলুপ্ত হতে চলেছে। সব ভাষাকে আত্মস্থ করে চতুর্দশ শতাব্দী নাগাদ ইংরেজি ভাষা নতুন রূপে আত্মপ্রকাশ করে। ফলে অনেক ভাষা যেমন বিলুপ্ত হয়েছে, তেমনি বিলুপ্তির পথেও অনেক ভাষা। যুগ যুগ ধরে দুর্বল ভাষার ওপর সমৃদ্ধ ভাষার আক্রমন, সন্ত্রাস অব্যাহত থেকেছে। শেরশাবাদিয়া ভাষাও সেই আগ্রাসন থেকে রেহাই পাইনি। উপনিবেশিকতার উত্তরাধিকার সূত্রে আমরা ইংরেজি ভাষাকে আপন বলে গ্রহন করে নিয়েছি। সেখান থেকে বেরিয়ে আসা কখনোই সম্ভব নয়। বর্তমান সমাজে তার বিস্তার আরও বেশি। তাই ছোট বয়স থেকে অভিভাবকেরা ইংরেজি মাধ্যমের স্কুলে ছেলে-মেয়েদের পাঠাতে শুরু করে। ফলে তার পক্ষে মাতৃভাষার আপন স্বাদ গ্রহন করা সম্ভব হয়ে উঠে না। অভিভাবকরাও ছেলে-মেয়েদের ইংরেজি ভাষায় কথা বলাকে এক অহংকার হিসাবে গ্রহন করে। সর্বত্র তা জাহির করতেও পিছপা হয় না। আবার শিক্ষা, চাকরি, সুযোগ-সুবিধার চমকপ্রদ ফাঁদে পড়ে নিজদের অতি আধুনিক বলে মনে করে। এটাও শেরশাবাদিয়া ভাষার প্রতি ইংরেজি ভাষার সাম্রাজ্যবাদ। আমরা সারাদিনে অনেক ইংরেজি ভাষার আশ্রয় নিয়ে চলাফেরা করি। যেমন- ব্রাশ, কলগেট, চেয়ার, টেবিল, মোবাইল, চার্জার, ব্যাটারি, টি-টেবিল, বেঞ্চ, সিলিন্ডার, গ্যাস, ওভেন, শার্ট, প্যান্ট- শত শত শব্দ ব্যবহার করি। ইংরেজি ভাষার প্রচুর শব্দকে নিজের বলে গ্রহন করে নিয়েছি। এতটাই শব্দগুলির সঙ্গে আত্মস্থ হয়ে গেছি যে, সেই ভাষাগুলি ছাড়া আমরা অচল। এমনকি বাংলা ভাষার মানুষরাও। অনেক নিজস্ব ভাষাও হারিয়ে গেছে ইংরেজি ভাষার প্রভাবে। যেমন ‘উরাল’ বলতে গরু মহিষের গাড়ির পেছনের দিকে ভারী ওজনকে বোঝাত, ধুরি বলতে গাড়ির দুই চাকার মধ্যবর্তী সংযোকারী মোটা দন্ডকে বোঝাত কিন্তু সময়ের পরিবর্তনের সঙ্গে সঙ্গে সেই জায়গাগুলি দখল করে নিয়েছে ইংরেজি শব্দ নামাঙ্কিত যন্ত্র, ট্র্যাক্টর। এছাড়া কৃষিক্ষেত্রে পাম্পিং মেশিন, থ্রেসারসহ আরও অনেক শব্দের প্রবেশ ঘটে। এই সমাজের আগের মানুষরা মাসের নাম নিজের ভাষায় বলত- অগ্রহায়ণকে আঘুন, চৈত্রকে চৈত, শ্রাবনকে শাওন, ভাদ্রকে ভাদু, পৌষকে পুষ। কিন্তু বর্তমান প্রজন্ম ইংরেজি মাস তারিখের বাইরে যেতে পারে না। ফলে ইংরেজি ভাষার আগ্রাসন এই জাতির সত্তাকে কতটা আঘাত হেনেছে, তা সহজেই অনুমেয়।
তাই বলা যায়, সাংস্কৃতিক আগ্রাসন যেকোন জাতি বা গোষ্ঠীর সার্বভৌমত্বের পক্ষে বিশাল ক্ষতিকর। আমাদের ভাবা দরকার এমন পরিস্থিতির কারণ সম্পর্কে। এর উত্তরও আমাদের কাছে, বিদেশী সংস্কৃতি প্রীতি আমাদের এই পর্যায়ে নিয়ে গেছে। এমনকি দেশের মধ্যে নিজের মাতৃভাষায় যথেষ্ট সুযোগ সুবিধা না থাকায় পরভাষা নির্ভর হয়ে থাকতে হয়। ফলে তারা অন্য ভাষা সংস্কৃতিকে শ্রেষ্ঠ বলে মনে করে। এই শেরশাবাদিয়া ভাষা বিপন্ন হয়েছে দুই দিক থেকে- এক, অন্য একটি ভাষাকে সাদরে গ্রহন করে, দুই নিজ ভাষীদের অবহেলা ও উপেক্ষা। অন্য ভাষার যে সম্পদ ও শক্তি আমাদের আকৃষ্ট করছে, সেগুলি অর্জন করা জরুরী। শুধু ভালোবাসা দিয়ে একটি ভাষাকে বাঁচানো যায় না, সব দিক দিয়ে তাকে স্বাবলম্বী করে তুলতে হয়- যেটা শেরশাবাদিয়া ভাষার ক্ষেত্রে হয়নি। ফলে ভাষার উপযুক্ত কাঠামো তৈরীর পাশাপাশি পরবর্তী প্রজন্মকে মাতৃভাষায় পাঠ, মাতৃভাষায় শিক্ষা প্রসারের উদ্যোগ, সরকারি কাজকর্ম, সাহিত্য সংস্কৃতির চর্চায় মাতৃভাষাকে প্রধান্য দিতে হবে। তার জন্য দেশীয় প্রশাসনকে এগিয়ে আসতে হবে। সেই সঙ্গে সংকীর্ণতা নয়, বিভিন্ন সমৃদ্ধ ভাষার সংযোগ ও আদান প্রদানের মাধ্যমে নিজ ভাষাকে শক্তিশালী, স্বাবলম্বী ও সমৃদ্ধ করে তুলতে হবে।

‘আগ্রাসন’ শব্দটির জন্ম নির্লজ্জ নির্দয় আধিপত্যবাদের প্রকোষ্ঠেই। হানাদারি মানসিকতারই দোসর এই আগ্রাসন। সাধারণ ভাবে যুদ্ধ-হত্যা-রক্তপাতের মধ্য দিয়ে বিজিত পক্ষের ভূ সম্পত্তি দখলকে আগ্রাসন বলে মনে করাটাই দস্তুর। কিন্তু এর বাইরেও আগ্রাসী চিন্তা-ভাবনার পরিধি আরও বহুদূর বিস্তৃত। জাতি-ধর্ম-বর্ণ ইত্যাকার নানা স্তরেই আগ্রাসনের নানা রূপ! সবক্ষেত্রেই প্রভাবশালী প্রতিপত্তিবান-ক্ষমতাধরই এই বিশেষ দর্প প্রতিষ্ঠার অপকৌশলের মূল চক্রী। অন্যদিকে নিঃস্ব-হৃতগৌরব-হতশ্রী মানুষের দল যুগে-কালে-প্রতিক্ষণে সেই আগ্রাসনের নির্মম শিকার। বলা বাহুল্য, প্রকৃতিগত ভাবে নির্মম প্রভুত্ববাদী যে মানসিকতা মানুষের মগ্নচৈতন্যে সুপ্ত থাকে— আগ্রাসনের ভয়ানক রূপেই ঘটে তার জাগরণ—উদ্ধত প্রকাশ। তখন বলের বন্যা ধর্মকে ভাসাতে চায়, কর্ম হারায় মূল্য, দ্যুতচ্ছলে দানবের উৎকট দাপাদাপিতে রক্তস্নান করে পৃথিবী। স্বাধীনতার পরিবর্তে স্বেচ্ছাচার, দমন, পীড়ন, মুক্ত উদার চিন্তার বদলে সংকীর্ণ-একদেশদর্শী ভাবনার আস্ফালন, নিলাজ স্তাবকতা-তোষণ এসবই লেখে জনজীবনের ইতিহাস। মানুষ নিত্য নতুন ভাবনা উদ্ভাবনের কারিগর। আগ্রাসন সেই ভাবনার মূলেই মোক্ষম আঘাতটি করে। পরিণামে প্রগতির পথে মানুষের যাত্রা বাধা পায়। দিকভ্রান্ত মানুষ বিপথেও বাঁক নেয় অনেকসময় কিংবা আগ্রাসী শক্তিকেই প্রভু মেনে তার পায়েই সর্ব অস্তিত্ব জলাঞ্জলি দেয়। তবে আগ্রাসনের এই নানা রূপের মধ্যে সবচেয়ে ভয়ঙ্কর ‘সাংস্কৃতিক আগ্রাসন’। কারণ যে মনন আর মস্তিষ্কে মানুষ সতত উজ্জীবিত, সাংস্কৃতিক আগ্রাসন ঠিক ওই দুই ক্ষেত্রেই সরাসরি আক্রমণ সানায়। ফলত মানব চৈতন্যের ভিতটাই টলে যায়। নিদারুণ বিপন্ন হয় মানুষের ভাষা। সংস্কৃতিও দুর্বিপাকে পড়ে। পৃথিবীর ভাষা সংস্কৃতির ইতিহাসে এই আগ্রাসনের ভয়াল চিত্রের সংখ্যা বিপুল। বাংলার প্রজ্ঞাপ্রাঙ্গণেও এই সাংস্কৃতিক আগ্রাসন উপর্যুপরি হানা দিয়েছে। বিভিন্ন সময়ে সে আগ্রাসনের ছক সাজিয়েছে বিদেশি থেকে দেশীয় শাসক কিংবা একেবারেই ক্ষুদ্র গোষ্ঠীস্বার্থ। লেখক-কবি-নাট্যকার-ঔপন্যাসিক-প্রাবন্ধিক কেউই বাদ যাননি সেই আগ্রাসনের অত্যাচার থেকে। স্বয়ং রবীন্দ্রনাথও রয়েছেন সেই তালিকায়। এমনকি স্বদেশীয় শাসনে ‘জরুরী অবস্থার’ অজুহাতে কোপেও পড়েছেন তিনি। কোনও গোষ্ঠী আবার একেবারেই সীমাহীন আগ্রাসী ঔদ্ধত্বে কবির গায়ে ‘বুর্জোয়া’ তকমা সেঁটে আত্মপ্রসাদ অনুভব করেছে। এবংবিধ কর্মকান্ডের সমর্থনে শত যুক্তির ফর্দ ফাঁদা হয়, কিন্তু সব ছাপিয়ে প্রকট হয় সেই আগ্রাসী অহং:
“চুপ করে থাক, তর্ক করার বদভ্যাসটি ভালো না,
এক্কেবারেই হয় না ওতে বুদ্ধিশক্তির চালনা

এরই মধ্যে হাই তুলিস যে? পুঁতে ফেলব এখনি,
ঘুঘু দেখেই নাচতে শুরু, ফাঁদ তো বাবা দেখনি!

আমার সঙ্গে পাল্লা দিয়ে সাধ্যি নেইকো পেরোবার,…”(১)
বাংলায় এই ‘সাংস্কৃতিক আগ্রাসন’-এর ক্রিয়া প্রতিক্রিয়ার পাঠালোচনায় অনিবার্যভাবেই উঠে আসে কাজী নজরুল ইসলামের কথা; ব্যক্তিজীবন শত প্রতিবন্ধকতায় কন্টকিত হলেও চির উন্নত শির এই মানুষটি কোনোদিন কোথাও মানেননি আগ্রাসনের কর্তৃত্বকে। ‘যুগবানী’তে স্পষ্ট বলেছেন: ‘অধীনতা মানুষের জীবনীশক্তিকে কাঁচা বাঁশে ঘুন ধরার মতো ভুয়া করিয়া দেয়। ইহার আবার বিশেষ বিশেষত্ব আছে, ইহা আমাদিগকে একদমে হত্যা করিয়া ফেলে না, তিল তিল করিয়া আমাদের জীবনী,… মনুষ্যত্ব, বিবেক সমস্ত কিছু জোঁকের মতো শোষন করিতে থাকে।’(২) বাংলা ভাষার বৈচিত্রের সাধক কবি নজরুলকে বারে বারে ঘিরেছে আগ্রাসনের পীড়ন। ‘যুগবানী’র মতো প্রবন্ধ সংকলন থেকে শুরু করে ‘বিষের বাঁশী’, ‘ভাঙার গান’, ‘প্রলয় শিখা’, ‘চন্দ্রবিন্দু’র মতো কাব্যগ্রন্থ সরাসরি নিষিদ্ধ করেছিল তদানীন্তন শাসক ব্রিটিশ। জানা যায় ‘অগ্নিবীনা’, ‘সঞ্চিতা’, ‘ফণীমনসা’, ‘সর্বহারা’, ‘রুদ্রমঙ্গল’-ও তাদের বিষনজরে ছিল। ‘যুগবানী’তে নজরুল লিখেছিলেন: ‘রাজ্যতন্ত্র, স্বেচ্ছাতন্ত্র বা আমলাতন্ত্রের মজাই হইতেছে এই যে, কর্তারা কেবল নিজের দিকটাই দেখেন। নিজেদের সুখ-সুবিধাটাই তাঁহাদের লক্ষ্য, বাকি সব চুলোয় যাক, তাঁহাদের সেদিকে ভ্রুক্ষেপও নাই!’(৩) —এমন কথায় শাসকের গাত্রদাহ হবেই; এরকম হাজারো স্পষ্টবাক্যে সমুজ্জ্বল নজরুলের ‘যুগবানী’ তাই তো পছন্দ হল না ব্রিটিশের। গ্রন্থটি প্রকাশিত হলো ১৯২২ এর অক্টোবরে আর সেই বছরের নভেম্বর মাসেই ৯৯ ক’ ধারায় সেটি বাজেয়াপ্ত করা হলো। আগ্রাসন যে করে সে তো আসলে ভয় পায় বিরোধী কন্ঠস্বরকে, স্পষ্ট – অপ্রিয় কথা তার কানে সয় না, সন্ত্রস্ত আগ্রাসী তাই কোনভাবেই মুষ্টি আলগা করতে চায় না, পাছে কর্তৃত্বটাই হারাতে হয়। সেই কারণেই তো দেখি, কাজীসাহেবের ‘যুগবানী’কে নিষিদ্ধ ঘোষনার আঠারো বছর পরেও সেই নিষেধাজ্ঞা প্রত্যাহারের কথা উঠলে ব্রিটিশ সরকারের আধিকারিক সরাসরি তা নস্যাৎ করে জানাচ্ছেন: “I don’t think it would be advisable to remove the ban on this book in the present crisis. On the whole it is a dangerous book forceful and vindictive.”(৪)। ১৯২৪ সালের আগস্ট মাসে প্রকাশিত হয় নজরুলের ‘বিষের বাঁশী’। প্রচ্ছদ এঁকেছিলেন দীনেশ দাশ। কবির বিদ্রোহী বাণী সেখানে সত্যিই শিহরণ তুললো:
“আমরা জানি সোজা কথা, পূর্ণ স্বাধীন করব দেশ!
এই দুলালুম বিজয়-নিশান, মরতে আছি—মরব শেষ!”(৫)
—কবির এ গ্রন্থও রাজরোষে পড়লো; ১৯২৪ এর ২২ অক্টোবর বাজেয়াপ্ত হলো ‘বিষের বাঁশী’। কি অদ্ভুত ব্যাপার— গ্রন্থটির ভূয়সী প্রশংসায় পঞ্চমুখ ‘প্রবাসী’ যেখানে লিখলো “কবিতাগুলি যেন আগ্নেয়গিরি, প্লাবন ও ঝড়ে প্রচন্ড রুদ্ররূপ ধরিয়া বিদ্রোহী কবির মর্মজ্বালা প্রকটিত করিয়াছে। জাতির এই দুর্দিনে মুমূর্ষু নিপীড়িত দেশবাসীকে মৃত্যুঞ্জয়ী নবীন চেতনায় উদ্বুদ্ধ করিবে।”(৬) সেখানে ১৯২৪ এর ২১ আগস্ট এই ‘বিষের বাঁশী’ বেঙ্গল লাইব্রেরীতে নথিভুক্ত হবার পর পরই তদানীন্তন গ্রন্থাগারিক অক্ষয়কুমার দত্তগুপ্ত নিজে বাঙালি হয়েও একজন বাঙালি কবির গ্রন্থ সম্পর্কে ঊর্দ্ধতন কর্তৃপক্ষের উদ্দেশে লিখলেন: “…that the publication is of a most objectionable nature, the writer revelling in revolutionary sentiments and inciting young men to rebellion and to law breaking. The ideas, though often extremely vague, have clearly a dangerous intent…”(৭) সন্দেহ নেই, এই স্বজাতীয়ের শত্রুতায় আর ব্রিটিশের প্রতি মোসায়েবিতে শাসক ব্রিটিশের আগ্রাসী মনোভাব অনেকটাই অক্সিজেন পেয়েছিল। তার ফলশ্রুতিতেই ১৯২৪-এর আগস্টে প্রকাশিত ‘ভাঙার গান’ ওই বছরেই নভেম্বর মাসে নিষিদ্ধ হলো। সেখানে কাজী নজরুল লিখেছিলেন:
“ভীম কারার ওই ভিত্তি নাড়ি
লাথি মার      
ভাঙ রে তালা!
যত সব      
বন্দিশালায়
আগুন জ্বালা
আগুন জ্বালা, ফেল উপাড়ি।”(৮)
আর এই গ্রন্থের বিরুদ্ধে সরকারি তরফে বলা হলো “…said book contains words which bring or attempt to bring into hatred or contempt, and excite or attempt to excite disaffection towards the government established by law in British India, the publication of which is punishable under section 124A Indian Penal Code.”(৯)। নজরুল ইসলামের ‘প্রলয় শিখা’ (১৯৩০) ১২৪ক ও ১৫৩ক ধারায় ফৌজদারি অপরাধে ১৯৩১-এ বাজেয়াপ্ত হয়। এ’জন্য কবিকে ছ’মাস কারাদন্ড ভোগ করতে হয়। ১৯৪৮ সাল পর্যন্ত এই নিষেধাজ্ঞা বলবৎ ছিল। ১৯৩১ এর সেপ্টেম্বরে প্রকাশ পায় নজরুলের ‘চন্দ্রবিন্দু’ কাব্যগ্রন্থ। একমাসের মধ্যে (১৪ অক্টোবর) তাও রাজরোষে বাজেয়াপ্ত হয়।
বুঝতে অসুবিধে হয় না, কাজী নজরুল ব্রিটিশ সরকারের কতখানি আতঙ্কের কারণ ছিলেন। তাই কেবল বই বাজেয়াপ্ত করাতেই তারা থামলো না, ‘প্রলয় শিখার’ জন্য ছ’মাসের জেলেও মন উঠলো না, সুযোগ খুঁজতে লাগলো আরও কড়া দাওয়াই এর। অন্যদিকে জাত বোহেমিয়ান নজরুলও নাছোড়। ‘ধূমকেতু’ তাঁর সম্পাদিত পত্রিকা। সেখানে প্রকাশ পেল তাঁর ‘আনন্দময়ীর আগমনে’ (১৯২২, ২৬ সেপ্টেম্বর)। দেশের পরাধীন পরিবেশে অস্থির কবি লিখলেনঃ
“পুরুষগুলোর ঝুঁটি ধরে বুরুশ করায় দানব-জুতো
মুখে ভজে আল্লা-হরি, পূজে কিন্তু ডাণ্ডা গুঁতো।
দাড়ি নাড়ে, ফতোয়া ঝাড়ে, মসজিদে যায় নামাজ পড়ে
নাইক খেয়াল গোলামগুলোর হারাম এ সব বন্দী গড়ে।
‘লানত’ গলায় গোলাম ওরা সালাম করে জুলুমবাজে
ধর্ম-ধ্বজা উড়ায় দাড়ি ‘গলিজ’ মুখে কোরাণ ভাঁজে।”(১০)
কিন্তু আগ্রাসী শাসক তো গোলামিকেই পছন্দ করে। সে পছন্দ করে তাঁবেদারি। নজরুল সে পথে হাঁটেননি। সুতরাং এবার সরাসরি গ্রেপ্তার। ‘আনন্দময়ীর আগমনে’ লেখবার জন্য ১৯২২ এর ২৩ নভেম্বর কুমিল্লা থেকে আটক করা হলো কবিকে। ১৯২৩ এর ১৯ জানুয়ারি এক বছরের কারাদণ্ডের আদেশ হল। কবি কৃষ্ণ ধর লিখেছেন: “প্রেসিডেন্সি ম্যাজিস্ট্রেট মিঃ সুইন হোর আদালতে বিচারে নজরুল ইসলামের এক বৎসর সশ্রম কারাবাসের রায় দেওয়া হয়। বিচারক ব্যক্তিটি নাকি কবি ছিলেন। কিন্তু সাম্রাজ্যের স্বার্থ রক্ষার জন্য নিযুক্ত বিচারক তাঁর কবিসত্তাকে সেদিন মূল্য দেননি।”(১১) কারারুদ্ধ কবির ওপর নিপীড়ন চলল যারপরনাই। শরীর ভাঙল। হুগলী জেলে অনশনে বসলেন নজরুল। উদ্বিগ্ন শরৎচন্দ্র দেখা করতে চাইলেন কবির সঙ্গে। কর্তৃপক্ষ অনুমতি দিলেন না। গোলদিঘি ময়দানে দেশবন্ধু চিত্তরঞ্জনের সভাপতিত্বে ১৯২৩ এর ২১ মে প্রতিবাদ সভা হলো। স্বয়ং রবীন্দ্রনাথ নজরুলকে অনশন ভাঙতে চিঠি লিখলেন, কিন্তু ব্রিটিশ সরকার সে চিঠিও নজরুলের হাতে পড়তে দিলো না। ক্ষুব্ধ ব্যথিত শঙ্কিত কবি পুত্র রথীন্দ্রনাথকে এইমর্মেই লিখলেন: “… নজরুল ইসলামকে Presidency Jail-এর ঠিকানায় টেলিগ্রাম পাঠিয়েছিলুম লিখেছিলুম “Give up hunger strike, our literature claims you.”— জেল থেকে memo এসেছে The addressee not found। অর্থাৎ ওরা আমার message ওকে দিতে চায় না— কেননা নজরুল প্রেসিডেন্সি জেলে না থাকলেও ওরা নিশ্চয় জানে সে কোথায় আছে-তবে নজরুল ইসলামের আত্মহত্যায় ওরা বাধা দিতে চায় না।”(১২)
এখন আমরা যদি ভাবি, কেবলই বিদেশী ব্রিটিশের আগ্রাসন আর অত্যাচারই কাজী নজরুলকে জর্জরিত করেছে তবে সেটা হবে অর্ধ সত্য। কেননা ইতিহাসই সাক্ষ্য দেয়, স্বদেশীয়ের ঈর্ষা- শত্রুতা তথা আগ্রাসনের মুখেও কাজী নজরুলকে বারবার পড়তে হয়েছে। অমার্জিত চটুল ব্যঙ্গ করা হয়েছে বেশভূষা-লেখালিখি নিয়ে; বলা হয়েছে ‘রাখে লম্বা চুল, যা লেখে সব ভুল’, ‘এক ঝাঁক ভীমরুল— কাজী নজরুল’। নজরুল লিখেছিলেন ‘কাণ্ডারী হুঁশিয়ার’-ব্যঙ্গ করে বলা হলো ‘ভান্ডারী হুঁশিয়ার’, কবির লেখা ‘মাধবী প্রলাপ’ কবিতাকে ব্যঙ্গ করে লেখা হলো ‘কবির প্রলাপ’। কবি নজরুল গান লিখলেন ‘কে বিদেশী বন উদাসী’, তাকে ব্যঙ্গ করে গান হলো ‘কেউ দাসী বনগাঁ বাসী’। এ বিষয়ে সবচেয়ে এগিয়েছিলো ‘শনিবারের চিঠি’। সম্পাদক ছিলেন সজনীকান্ত দাসমশাই। রবীন্দ্রনাথের সঙ্গে নজরুলের সম্পর্কেও বিষ ঢালতে মূলত এনার নেতৃত্বে বিশেষ চেষ্টা হয়েছিল। নজরুল কবিকে ‘গুরু’র স্থানেই বসিয়েছিলেন। রবীন্দ্রনাথও অসম্ভব স্নেহ করতেন নজরুলকে। নজরুলের সম্পাদিত ‘ধূমকেতু’র যাত্রারম্ভে আশীর্বাণী পাঠিয়েছিলেন রবীন্দ্রনাথ। লাঙল পত্রিকাকেও আশীর্বাদ করেছেন। ‘বসন্ত’ নাটিকা উৎসর্গ করেছেন নজরুলকেই। জীবনের ষাট বছর পূর্তিতে বঙ্গীয় সাহিত্য পরিষদের উদ্যোগে আয়োজিত রবীন্দ্র অভিনন্দন সভায় কবি নিজে দর্শকাসন থেকে ডেকে নজরুলকে পাশে বসিয়েছিলেন (১৯২১, ৪ সেপ্টেম্বর)। ১৯২২ সালের ২৫ জুন কবি সত্যেন্দ্রনাথ দত্ত প্রয়াত হলেন। ১১ জুলাই রামমোহন লাইব্রেরিতে সত্যেন্দ্রনাথের স্মরণ সভা হলো, রবীন্দ্রনাথ তার সভাপতি। কাজী নজরুলও সেই সভায় উপস্থিত। রয়েছেন আরও গণ্যমান্য কবি সাহিত্যিক। কবিগুরু ইঙ্গিত করে নজরুলকে তাঁর পাশে এসে বসতে বললেন, যেন প্রলয় ঘটে গেল আবার! নজরুলের পারিবারিক বন্ধু শান্তিপদ সিংহ সেই প্রেক্ষিতেই জানিয়েছেন: “নজরুলের আসন নেওয়ার সঙ্গে সঙ্গেই আমার প্রথম ও দ্বিতীয় সারির কবি ও সাহিত্যিকবৃন্দ গুনগুনিয়ে উঠলেন। তাঁদের মতে এবং কথায় রবীন্দ্রনাথের পাশে বসবার যোগ্যতা নজরুল ইসলামের নেই। একজন বিশিষ্ট কবি যেমনি বলেছেন, রবীন্দ্রনাথের পর নজরুলেরই আসন হবে—এই আর যায় কোথা। ভদ্রলোকটিকে সকলে মিলে যেন চিবিয়ে খাবার মত করলেন…।”(১৩) ‘রক্ত’ শব্দটির পরিবর্তে ‘খুন’ শব্দের ব্যবহার নিয়েও কবি রবীন্দ্রনাথ ও কাজী নজরুলকে লড়িয়ে দেবার সুকৌশল ফন্দী আঁটা হয়েছিল। ১৯২৭ এর ১৩ ডিসেম্বর প্রেসিডেন্সি কলেজের রবীন্দ্র পরিষদ কবি রবীন্দ্রনাথকে সংবর্ধনা দিলে তার প্রত্যুত্তরে রবীন্দ্রনাথ যা বলেন তা মাস দুয়েক পরে (ফাল্গুন, ১৩৩৪) ‘প্রবাসী’তে ‘কবির স্বকৃত লিখিতানুবৃত্তি’র বিবরণী রূপে প্রকাশিত হয়। সেখানে কবি প্রসঙ্গত বলেন: “সেদিন কোন একজন বাঙালি হিন্দু কবির কাব্যে দেখলুম, তিনি রক্ত শব্দের জায়গায় ব্যবহার করেছেন খুন।”(১৪) ‘শনিবারের চিঠি’র সম্পাদক সজনীকান্ত এই মোক্ষম সুযোগ হাতছাড়া করলেন না; তিনি কবির কথাকে বিকৃত করে দিলেন; ‘শনিবারের চিঠি’র বিবরণে দেখা যায়: রবীন্দ্রনাথ বলেছেন: “—সেদিন কোন একজন বাঙালি কবির কাব্যে দেখলুম, তিনি রক্ত শব্দের জায়গায় ব্যবহার করেছেন ‘খুন’”।(১৫) —এইসুত্রে খুব সহজেই ‘বাঙালি কবি’ বলতে রবীন্দ্রনাথ নজরুলকেই বুঝিয়েছেন এটা সাব্যস্ত করা গেল; উপযুক্ত দোসর হল ‘বাঙ্গলার কথা’ পত্রিকাও। সেখানেও রবীন্দ্রনাথের এমন কথার লক্ষ্য নজরুলই— এমনটাই দেগে দেওয়া হল। সজনীকান্তের এই উদ্যোগ কোনসময়েই বিশেষ কলকে না পেলেও এটা কিন্তু স্পষ্ট যে, নজরুলকে প্রচারের আলোয় আসতে দিতে বিশেষ কুণ্ঠা ছিল অনেক বাঙালিরই! সমসাময়িক পত্র পত্রিকাও এর ব্যতিক্রম ছিল না; বিশেষ করে সেকাল থেকে একাল— বহুল প্রচারিত দৈনিক ‘আনন্দবাজার পত্রিকা’, তারা নজরুলের ‘আনন্দময়ীর আগমনে’ ছাপতে রাজি হয়নি; তারপর নজরুল সেটি ‘ধুমকেতু’তে ছাপেন। আগেই উল্লেখিত যে, সত্যেন্দ্রনাথ দত্তের স্মরণসভায় নজরুল উপস্থিত ছিলেন। সেখানে স্বরচিত ‘সত্যকবি’ কবিতাটি নজরুল পাঠ করেন রবীন্দ্রনাথের ইঙ্গিত-অনুমোদনক্রমে। অথচ পরের দিনের (১২ জুলাই, ১৯২২) আনন্দবাজারে নজরুলের কবিতার নামটি আগাগোড়া ভুল ছাপা হলো। বলা বাহুল্য, এখনও এই পত্রিকা এমনকি কাজী সাহেবের জন্ম বা প্রয়ান দিবসে ক’টি শব্দ খরচ করে অনুসন্ধিৎসু পাঠক মাত্রেরই তা জানা!
হিন্দু মুসলমানের সম্পর্ক-মৈত্রী-সহাবস্থান-ঐক্য-সম্প্রীতি— কাজী নজরুলের জীবনের অভীষ্ট। উভয়ের ‘গালাগালির সম্পর্ক’কে গলাগলিতে পরিণত করতে, হাতাহাতির দ্বৈরথকে হ্যাণ্ডসেকে পরিবর্তিত করতে কবির আন্তরিক প্রয়াসের অন্ত ছিল না। কিন্তু উভয় সম্প্রদায় থেকেই কবিকে উদ্দেশ্য করে উড়ে এসেছে অজস্র কু-বাক্য; নজরুল বাংলা কাব্যসাহিত্যে অনর্গল ব্যবহার করেছেন আরবী, ফার্সি শব্দ। প্রজ্ঞার গভীরতা না থাকলে— ভাষায় দখল না থাকলে এই দক্ষতা অসম্ভব; কিন্তু এক শ্রেনির বাঙালি বিদ্বজ্জন নজরুলের দক্ষতাকে কুর্ণিশের বদলে দুরমুস করতে চেয়েছেন; তাচ্ছিল্যের সুরে নজরুলকে বলেছেনঃ “এই তব বিদ্যে ছি!”(১৬) সঙ্কীর্ণ হিন্দুর দল ভেবেছে “ফার্সি শব্দে কবিতা লেখে, ও পাত নেড়ে!”(১৭) আর মৌলবাদী মুসলিম ফতোয়া দিয়েছে “দেবদেবী নাম মুখে আনে, সবে দাও পাজিটার জাত মেরে!”(১৮) শুধু তাই নয়, সমন্বয়ের শাশ্বত মন্ত্রে প্রাণিত নজরুলকে একসময় পাকিস্তানের সমর্থকও বানিয়ে দেওয়া হয়েছে। আবুল মনসুর আহমদ নামক জনৈক পাকিস্তানপন্থী ‘বুদ্ধিজীবী’ সরাসরি বলে দেন “পাকিস্তান হাসিল একটা গণ বিপ্লব। … রুশ বিপ্লবের ক্ষেত্রে টলস্টয় যা, ফরাসী বিপ্লবের ক্ষেত্রে রুশো ও ভল্টেয়ার যা, বাংলায় পাকিস্তান বিপ্লবের ক্ষেত্রে নজরুল ইসলামও ঠিক তাই।”(১৯) এহো বাহ্য, যখন দেশ ভাগ হয়ে পাকিস্তান তৈরি হলো, তখন নজরুলের কাব্যের সর্বজনীন আবেদন ক্ষুণ্ণ করে তার ইসলামী রূপ দেবার অপচেষ্টাও হয় নবগঠিত পাক সরকারের তরফে। প্রস্তাব দেওয়া হয়, কবির ‘অগ্নিবীণা’ কাব্যের বারোটি কবিতার মধ্যে ‘প্রলয়োল্লাস’, ‘বিদ্রোহী’, ‘রক্তাম্বরধারিণী মা’, ‘আগমনী’, ‘ধূমকেতু’— এই পাঁচটি কবিতা ইসলাম ও পাকিস্তান রীতিনীতি আদর্শ বিরোধী তাই ওইগুলি বাতিল হবে; ‘বিষের বাঁশী’র পঁচিশটি কবিতার মধ্যে একমাত্র ‘ফাতেহা-ই-দোয়াজ-দহম’ পাকিস্তানি টেকনিকে লেখা, বাকি কবিতাগুলি নাকি পড়তে গেলে মনেই হয় না সেগুলি কোনও মুসলমানের লেখা!(২০) —এইরকম নানা বিভেদ-বিভাজন-একদেশদর্শী আগ্রাসি ভাবনা নজরুলকে বারে বারে ক্ষতবিক্ষত করেছে। স্পষ্ট কথা অনেকসময়েই তেতো লাগে; তবু তো বলতেই হয়— একালেও নজরুলকে নিয়ে এক অদ্ভুত একপেশে মনোভাব অন্তত এ’পার বঙ্গে জারি আছে। নজরুল মানেই ‘বিদ্রোহী’, আর কিছু নয়। পাঠ্যসূচীর চৌহদ্দিতে স্রেফ দু’দশটা কবিতার মধ্যেই নজরুলকে সীমায়িত করবার প্রয়াস কবিকৃতির প্রতি ক্ষমাহীন অবিচার, সন্দেহ নেই। নজরুলের প্রবন্ধ, অভিভাষণ, চিঠিপত্র যেন নিতান্তই অপাংক্তেয়! এমনকি কাজী সাহেবের অমন শ্যামাসঙ্গীত-কৃষ্ণভজন আজও যথাযোগ্য মর্যাদা পেলোনা। উল্টে আজ তথাকথিত প্রাজ্ঞের মুখে “নজরুলে আর কিছু নেই” বা প্রতিষ্ঠিত প্রশাসনিক ব্যক্তির মুখে “নজরুল তৃতীয় শ্রেনির কবি” —এমন মন্তব্যে নজরুল চর্চা মারাত্মক আহতই হয়। এটা কিন্তু নজরুলের বৈগুণ্য নয়, এসবই আসলে চূড়ান্ত একপেশে-কায়েমি চিন্তাপ্রসূত সাংস্কৃতিক আগ্রাসনের নামান্তর বা বিষময় ফলশ্রুতি।
ইতিহাস অবশ্য আমাদের সবসময়েই আশ্বস্ত করে এই বলে যে, আগ্রাসন কোনোদিনই শেষ হাসি হাসে না! কারণ একের স্পর্ধাকে এই পৃথিবী কোনও সময় স্বীকৃতি দেয় না। বিশ্ব নিখিলের এটাই বিরাট বিধান। বিপুলায়ত সংস্কৃতির পরিসর আর ভাষার বহুধা বিস্তৃত ক্ষেত্র-মনুষ্যত্ব-মানবতা-মূল্যবোধ আর সঠিক সহাবস্থানের নিত্য পৌরহিত্যই যেখানে একমাত্র অভীষ্ট— সেখানে একক কর্তৃত্ব প্রতিষ্ঠার আগ্রাসী পরিকল্পনাও অচিরে ব্যর্থ হয়। তাই সংস্কৃতি— ভাষাসহ সর্ব ক্ষেত্রে আগ্রাসনের অস্তিত্বকে নস্যাৎ করেই পরিশেষে আমরা কন্ঠ মেলাই বাংলা ভাষা- সংস্কৃতির স্পর্ধিত চিত্ত— কবি কাজী নজরুল ইসলামের সঙ্গেই:
“… তোমার মুখ বন্ধ, তুমি কোনো কথাই বলিতে পাইবে না। যাহার মনের জোর নাই— সত্যের জোর নাই, সে-ই এমন করিয়া গায়ের জোরে দুর্বলকে থামাইতে চেষ্টা। … জোর করিয়া একজনকে চুপ করাইয়া দিলে তাহার ওই না কওয়াটাই বেশি কথা কয়। কারণ, তখন তাহার একার মুখ বন্ধ হয় বটে, কিন্তু তাহার হইয়া— সত্যকে, ন্যায়কে রক্ষা করিবার জন্য— আরও লক্ষ লোকের জবান খুলিয়া যায়। বালির বাঁধ দিয়া কি দামোদরের স্রোত আটকানো যায়?”(২১)

লেখক পরিচিতি: অধ্যাপক, বাংলা বিভাগ, রামসদয় কলেজ, আমতা, হাওড়া।
ব্যক্তিগতভাবে একজন মানুষের ও সামষ্টিকক্ষেত্রে কোনো জনগোষ্ঠীর সাংস্কৃতিক শ্রীবৃদ্ধির পথে যদি কোনো ব্যক্তি বা গোষ্ঠী কর্তৃক প্র‌তিবন্ধকতা তৈরি করা হয়, তবে তাকে সাংস্কৃতিক আগ্র‌াসন বলে আখ্যায়িত করা যেতে পারে। সাংস্কৃতিক আগ্র‌াসন নানাভাবের, নানারূপের হয়ে থাকে। তবে তার মধ্যে ভাষিক আগ্র‌াসন সবিশেষ গুরুত্বপূর্ণ। কোনো জাতিগোষ্ঠীর মানসিক উৎকর্ষতার প্র‌শ্নে ভাষার ভূমিকা অনস্বীকার্য। ভাষার সাহায্য না পেলে আমরা কিছুতেই আমাদের মনের ভাবকে যথাযথভাবে ব্যক্ত করতে পারি না। এক দিক থেকে দেখলে, সাংস্কৃতিক শ্রীবৃদ্ধির পথে প্র‌থম ও অন্যতম প্র‌ধান পাথেয় হল ভাষা।
সভ্যতার ইতিহাসের পাতায় চোখ রাখলে স্পষ্ট প্র‌তীয়মান হয়, কোনো জাতি-গোষ্ঠী যখন অন্য কোনো জাতি-সংস্কৃতির উপর আধিপত্য বিস্তার করতে চেয়েছে, তখন তারা প্র‌থমেই আঘাত করেছে ভাষিক ক্ষেত্রে। নিজেদের ভাষা চাপিয়ে দেওয়ার চেষ্টা করেছে অন্যদের উপর; কেড়ে নিতে চেয়েছে তাদের মুখের ভাষা। ভাষিক এই আগ্র‌াসন সর্বাত্মক রূপ নিয়েছিল শিল্পবিপ্লব উত্তর কালে সাম্র‌াজ্যবাদের সুবর্ণযুগে। তখন ইউরোপের অগ্র‌সর দেশ সমূহ এশিয়া, আফ্রিকা ও আমেরকিার বিভিন্ন স্থানে শুধু তাদের বাণিজ্যিক উপনিবেশ তৈরি করেনি; সাংস্কৃতিক উপনিবেশ তৈরিতেও তৎপর হয়েছিল। এখন দক্ষিণ আমেরিকার বিভিন্ন দেশের রাষ্ট্রীয় ভাষা স্প্যানিশ। বোঝা যায় স্পেনীয় উপনিবেশিকতার প্র‌ভাবে ওখানকার মানুষ আজ তাদের মাতৃভাষার বৃন্ত থেকে চ্যুত হয়েছে; পরিণামে গলদেশে পরিধান করতে বাধ্য হয়েছে পরদেশের ভাষা, পরজাতির ভাষা।
এই যে মাতৃভাষার অঞ্চলতল থেকে সরিয়ে এনে কোনো ভাষাগোষ্ঠীকে অন্য কোনো ভাষার গভীরে নিক্ষেপ করা তাই ভাষিক আগ্র‌াসনের চূড়ান্ত রূপ। তবে এই চূড়ান্ত রূপের বাইরেও ভাষিক আগ্র‌াসনের বিষয়টি নানাভাবে ক্রিয়াশীল রয়েছে বৈশ্বিক সাংস্কৃতিক ক্ষেত্রে। অনেক সময় এমন হয়, আর্থ-সামাজিক ও রাজনৈতিক অবস্থার সুযোগ নিয়ে এমন এক পরিস্থিতি তৈরি করা হয়, যার ফলশ্রুতিতে কোনো জনগোষ্টী তাদের মাতৃভাষা-ক্ষেত্র থেকে ধীরে ধীরে অনেকটা দূরে সরে আসে। উত্তর ভারতের হিন্দি বলয়ের বিভিন্ন স্থানে যেমন হয়েছে বা হচ্ছে। বিহার, উত্তরপ্র‌দেশ এসব অঞ্চলে হিন্দির পাশাপাশি মৈথিলি, ভোজপুরি ইত্যাদি যেসব ভাষা প্র‌চলিত আছে তার প্র‌সারক্ষেত্র দ্রুত সংকোচিত হচ্ছে। হিন্দি ভারতের সরকারি কাজের ভাষা। হিন্দি ভাষায় লিখতে পড়তে জানলে অনেক লাভ। এই অবস্থায় ভোজপুরি ভাষী কোনো পড়ুয়া স্বেচ্ছায় উচ্চতর পঠন-পাঠনের ক্ষেত্রে হিন্দিকে অগ্র‌াধিকার দিচ্ছে; এতে ক্রমশ পিছনের সারিতে চলে যাচ্ছে তার মাতৃভাষা। একই কথা কমবেশি প্র‌যোজ্য হতে পারে বাংলা সহ অপরাপর অনেক উত্তর ভারতীয় ভাষার ক্ষেত্রে। ইংরেজি ও হিন্দি জানলে কর্মক্ষেত্রে সুপ্র‌তিষ্ঠিত হওয়ার সম্ভাবনা প্র‌বল। এই অবস্থায় শহরাঞ্চলে তো বটেই, জেলা ও মহকুমা শহরেও সাধারণের মধ্যে ইংরেজি ভাষায় পঠন-পাঠনের ও হিন্দিতে কথোপকথন করার চল হয়েছে; উঠে যাচ্ছে বাংলা বা অপারপর আঞ্চলিক ভাষা-মাধ্যম স্কুলগুলি। বলা বাহুল্য ভাষিক আগ্র‌াসনের এই দিকটি অন্য দিকগুলির তুলনায় মোটেই কম বিপজ্জনক নয়।
মনে রাখতে হবে, আজ বাংলা বা অপরাপর ভারতীয় আঞ্চলিক ভাষাসমূহ এই যে সাংস্কৃতিক আগ্র‌াসনের মুখোমুখি তা একান্ত তাৎক্ষণিক ও অপ্র‌ত্যাশিত কোনো বিষয় নয়। এটাই ঐতিহাসিক সত্য এবং বাংলা ভাষার ক্ষেত্রে একথা আরও বেশি করে প্র‌যোজ্য। সেই প্র‌থম দিন থেকে অদ্যাবধি বাংলা ভাষা এক প্র‌তিকূল পরিস্থিতির সঙ্গে লড়াই করে আসছে। সময়ের প্রে‌ক্ষিতে এই লড়াই-এর মাত্রাগত বিভিন্নতা তৈরি হয়েছে মাত্র; সমস্যার মূলোচ্ছেদ হয়নি কখনো। আমরা জানি, ইতিহাসের কোন অধ্যায়ে স্বতন্ত্র ভাষা হিসাবে বাংলা ভাষার পথচলা শুরু হয়েছিল তা নিয়ে বিতর্ক আছে। মুহম্মদ শহীদুল্লাহ থেকে শুরু করে রাহুল সাংকৃত্যায়নের মতো প্র‌াজ্ঞজনরা সপ্তম-অষ্টম শতাব্দীকে বাংলা ভাষার সূচনাকাল বলে মনে করেছেন। অন্যদিকে সুনীতিকুমার চট্টোপাধ্যায়, সুকুমার সেন প্র‌মুখের মতে বাংলা ভাষার পথচলা শুরু হয়েছিল দশম-দ্বাদশ শতাব্দীতে। এই দুই মতের সমন্বিত রূপ হিসাবে যদি ধরে নেওয়া হয় অষ্টম-নবম শতাব্দীতে গোড়াপত্তন হয়েছিল বাংলা ভাষার, তবে পর্যালোচনা করলে স্পষ্ট প্র‌তীয়মান হবে, এই গোড়াপত্তনের লগ্নেই পরম প্র‌তিকূল অবস্থার মোকাবিলা করতে হয়েছিল বাংলা ভাষাকে।
ভারতীয় জাতি-সংস্কৃতির ধারা তখন অন্য খাদে বইতে শুরু করেছিল। অবশ্য এক্ষেত্রে ইতিহাসেরও ইতিহাস ছিল। আর সে ইতিহাসের পাতায় সামান্য চোখ রাখা জরুরি। অস্ট্রিক-দ্রাবিড় গোষ্ঠীকে পরাভূত করে বহিরাগত আর্যজাতি যে সংস্কৃতির বীজ বপন করেছিল সেখানে তারা শেষাবধি তাদের একচ্ছত্র আধ্যিপত্য প্র‌তিষ্ঠিত করতে পারেনি। বিপ্র‌তীপ সংস্কৃতির চোরা স্রোত প্র‌বাহিত হচ্ছিল নিরবচ্ছিন্ন ধারায়। কালক্রমে এই চোরাস্রোতই প্র‌কট রূপ নিয়েছিল এবং তার পরিণতিতে ব্রাহ্মণ্য-সংস্কৃতির প্র‌তিস্পর্ধী হিসাবে প্র‌তিষ্ঠা পেয়েছিল বৌদ্ধ সমাজ-সংস্কৃতি। একটা সময়ে উত্তর ভারতে তো বটেই, দক্ষিণ ভারতেও রীতিমতো কোণঠাসা অবস্থা হয়েছিল ব্রাহ্মণ্য সংস্কৃতির। বৌদ্ধ সংস্কৃতির দুরন্ত অভিঘাতে নিজেদের উঁচু মস্তক অবনত করতে বাধ্য হয়েছিল ব্রাহ্মণ্য সমাজ। তবে নানা কারণে এই অবস্থা দীর্ঘস্থায়ী হয়নি। একটা সময়ে বৌদ্ধ সমাজ-সংস্কৃতিকে পরাস্ত করে পুনরায় স্বমহিমায় ভাস্বর হয়েছিল ব্রাহ্মণ্য সমাজ; সমাজ জীবনের অলিতে গলিতে প্র‌তিধ্বনিত হয়েছিল তাদের স্বোচ্চার পদচারণা। আর এর অনিবার্য অভিঘাত পরিস্ফুট হয়েছিল ভাষা ও সাহিত্য সহ সংস্কৃতির অপরাপর ক্ষেত্রে; আর্য সংস্কৃতির আধিপত্য পুনর্প্রতিষ্ঠিত হয়েছিল সেখানে। এদিকে বাংলা ভাষা-সংস্কৃতির ক্ষেত্রে ঘটেছিল এর বিশেষ ব্যতিক্রম।
বাংলা আধুনিক ভারতীয় ভাষাসমূহের অন্তর্গত একটি ভাষা। সেদিনের ক্ষমতাধর ব্রাহ্মণ্য সমাজ এমনিতে নব্য ভারতীয় আর্য ভাষা সমূহের প্র‌তি সন্তুষ্ট ছিল না; আর বাংলা ভাষার প্র‌তি তাদের অসন্তুষ্টি ছিল সীমাহীন। ব্রাহ্মণ্য শ্রেণি চেয়েছিল সংস্কৃত হোক ভারতের এক ও অদ্বিতীয় ভাষা। নানা কারণে তা যখন হয়নি, ভারতবাসীর ব্যবহারিক জীবনে প্র‌তিষ্ঠিত করা যায়নি সংস্কৃত ভাষাকে তখন তারা আগ্র‌হী হয়েছিল সেইসব ভাষা সম্পর্কে যেখানে সংস্কৃতের প্র‌ত্যক্ষ ও পরোক্ষ প্র‌ভাব তুনামূলকভাবে বেশি ছিল। আর এখানেই বাংলা ভাষার ক্ষেত্রে হয়েছিল বিশেষ সমস্যা। বাঙালি বরাবরই স্বাধীনচেতা জাতি। তারা প্র‌থমাবধি ভাস্বর থাকতে চেয়েছে তাদের নিজস্ব সংস্কৃতির আলোয়। ভাষার ক্ষেত্রেও তার ব্যতিক্রম ঘটেনি। প্র‌বল ব্রাহ্মণ্য আধিপত্যের যুগে উত্তর ভারতীয় ভাষামানচিত্র থেকে যখন দ্রুতহারে অপসৃত হচ্ছিল অস্ট্রিক ও দ্রাবিড় ভাষাবৈশিষ্ট্য সমূহ তখনো বাঙালি সমাজ তাদের ভাষায় ধারণ করছিল তার উপাদান। এতে প্র‌তিপন্ন হচ্ছিল বাংলা ভাষার সাংস্কৃতিক নিজস্বতার স্বরূপ; যা নিতান্ত না পছন্দ ছিল ব্রাহ্মণ্য শ্রেণির। তারা তাই একাধারে বাঙালি ও বাংলা ভাষাকে বিষ নজরে দেখতে শুরু করেছিল। যদিও নানা কারণে তারা তাদের সে বিষদৃষ্টির দ্বারা ভস্মীভূত করতে পারেনি বাঙালি জাতি ও বাংলা ভাষাকে। উল্লেখ্য, এক্ষেত্রে প্র‌ধান প্র‌তিবন্ধকতা তৈরি হয়েছিল রাজনৈতিক প্রে‌ক্ষিতে।
রাজা শশাঙ্কের শাসনকাল দীর্ঘস্থায়ী হয়নি। অতঃপর যে পাল শাসকরা বঙ্গদেশ শাসন করেন তারা আর যাইহোক ব্রাহ্মণ্য সংস্কৃতির ধ্বজাধারী ছিলেন না। এতে বেশ একটু সুবিধা হয়েছিল বাঙালি-সংস্কৃতির উজ্জীবনে। তবে অনিবার্য কারণে বাংলা ভাষার ক্ষেত্রে তার সুফল তেমন ভাবে ফলেনি। আসলে তখনো পর্যন্ত বাংলা ভাষা সেই অর্থে কোনো প্র‌াতিষ্ঠানিক নির্মিতি পায়নি। অপ্র‌ভ্রংশ-অবহটঠ ভাষার গহ্বর থেকে সদ্য মুক্তি ঘটেছে তার। ভূমিষ্ঠ হওয়ার পর তখনও স্বপ্র‌তিষ্ঠ হওয়া হয়ে ওঠেনি। এরই মধ্যে ঘটে গেল রাজনৈতিক পটপরিবর্তন। পাল রাজাদের পরাস্ত করে বাংলার মসনদে অধিষ্ঠিত হলেন সামন্ত সেন। অতঃপর কমবেশি দেড় শত বছর বঙ্গদেশে জুড়ে চললো সেন রাজত্ব। সেন রাজারা ছিলেন উগ্র‌ ব্রাহ্মণ্যবাদী। তাঁদের উগ্র‌ ব্রাহ্মণ্যবোধের আগুনে আরও অনেক কিছুর সঙ্গে দগ্ধ হলো কৈশোবের প্র‌থম ধাপে পা রাখা বাংলা ভাষাও। সেন রাজত্বকালে একদিকে যেমন রাজসভা থেকে বাংলা ভাষাকে সম্পূর্ণভাবে বহিষ্কার করা হলো অন্যদিকে তেমনি সামাজিক ক্ষেত্রে সেদিন যারা আলাদা করে লেখালিখি সহ অন্য কোনো ভাবে বাংলা ভাষাকে ধারণ ও লালন করার চেষ্টা করছিলেন তাদেরকে ব্রাত্য করে দেওয়া হলো পুরোপুরি। এতে অত্যন্ত বিপন্ন হল নবজাত বাংলা ভাষা।
জয়দেবের জাতি পরিচয় নিয়ে বিতর্ক আছে। তবে সে বিতর্ক আলোচ্যক্ষেত্রে গুরুত্বপূর্ণ নয়। জয়দেব বাঙালি বা উড়িয়া যাই হোন না কেন, এটা ঘটনা যে তিনি তাঁর মাতৃভাষায় গীতগোবিন্দ রচনা করতে পারেননি বা করতে চাননি। কেন পারেননি; কেন চাননি! এক্ষেত্রে সহজ উত্তর সহজ কথায় এইরকম দাঁড়ায়; বাংলা বা উড়িয়া ভাষা তখনো দেহমনে ততখানি সবলতা অর্জন করেনি যাকে আশ্রয় করে একটা গোটা কাব্য রচনা করা যায়। তাই যদি হয় তবে এমনিতে হয়তো কিছু বলার থাকে না, কিন্তু অন্যভাবে অন্য অনেক কথা বলার থেকে যায়। একটি ভাষা এমনি এমনি সবল ও স্বপ্র‌তিষ্ঠ হয় না। তার জন্য বিশেষ সহায়তার প্র‌য়োজন হয়। এই সহায়তা মুখ্যত দুই ধরনের হতে পারে। প্র‌াতিষ্ঠানিক ও সামাজিক। প্র‌াতিষ্ঠানিক সহায়তা বলতে তখনো পর্যন্ত ধর্মীয় ও রাজনৈতিক প্র‌তিষ্ঠানের বাইরে আর কিছু নেই। এদিকে এই দুই বিষয়ের কোনোটিই বাংলা ভাষার জন্য সহায়ক হয়নি। রাজসভায় বাংলা ভাষার কোনো স্থান নেই। আবার ধর্মীয় ক্ষেত্রে যে ব্রহ্মণ্যবাদের প্র‌াধান্য সেখানে বাংলা ভাষা সম্পূর্ণ ব্রাত্য বিষয়। তাহলে বাকী থাকে সমাজ-সত্যের দিকটি।
বাঙালি জাতি-সংস্কৃতি ও বাংলা ভাষা সম্পর্কে ন্যূনতম পড়াশুনা যার আছে তিনিও জানেন, সেদিনের বাঙালি সমাজ-মানস বাংলা ভাষাকে সেই অর্থে কোনো আশ্রয় দিতে পারেনি। তখন বাংলা ভাষাকে পক্ষপুটে ধারণ করতে পারতো যে বৌদ্ধ-ধর্মসম্প্রদায় তাদের নিজেদেরই তখন নাভিশ্বাস অবস্থা। ব্রাহ্মণ্য শ্রেণি নির্বিচারে অত্যাচার-অবিচারের রোলার চালিয়ে যাচ্ছে তাদের উপর দিয়ে। তাদের নিজেদের মধ্যেও মাথা তুলে দাঁড়িয়েছে হাজারও সমস্যা; বৌদ্ধধর্মাদর্শকে ঘিরে ব্যাপক মত পার্থক্য তৈরি হয়েছে। এই অবস্থায় তারা কেমন করে আলাদা করে বাংলা ভাষার জন্য কাজ করবেন। তবু তারই মধ্যে যেটুকু করার তারাই করেছিলেন। বৌদ্ধ সহজিয়া সিদ্ধাচার্য সমাজ যদি সেদিন বাংলা ভাষায় তাদের ধর্মগীতগুলি লিপিবদ্ধ না করতেন তবে আজ আমরা কিছুতেই আমাদের মাতৃ ভাষার আদিরূপের সন্ধান পেতাম না। উল্লেখ্য, এই যে বৌদ্ধ সহজিয়া সিদ্ধাচার্য সমাজ বাংলা ভাষাকে লালন করেছিলেন সামাজিক ক্ষেত্রে তাঁদের অবস্থান ছিল একেবারে পিছনের সারিতে; অর্থনৈতিক দিক থেকেও তাঁরা ছিলেন বিপর্যস্ত অবস্থার মধ্যে। টালত মোর ঘর নাহি পড় বেসি…, নগর বাহিরে ডোম্বি তোহরি কুড়িআ প্র‌ভৃতি চর্যা-পংক্তি তারই সাক্ষ্য বহন করে।
তাহলে দেখা যাচ্ছে, সেন আমলে বাংলা ভাষা কোনো রকম প্র‌াতিষ্ঠনিক সহায়তা তো পায়নি, উল্টে রাজন্যবর্গের ব্যবস্থাপনায় এমন একটা অবস্থা তৈরি করা হয়েছিল যাতে জয়দেব, উমাপতিধরদের মতো কবিরা বাংলা ভাষার থেকে মুখ ফিরিয়ে নিয়ে সংস্কৃতের প্র‌তি মনোনিবেশ করেছিলেন। অন্য দিকে অপরাপর সামাজিক মানুষের পক্ষ থেকে যারা বাংলা ভাষার চর্চা করার চেষ্টা করছিলেন তাদেরকেও ভোগ করতে হচ্ছিল সামাজিক লাঞ্ছনা। অর্থাৎ চরম এক প্র‌তিকূল অবস্থার মধ্যে দিয়ে পথ হাঁটতে হচ্ছিল সেদিনের বাংলা ভাষাকে। আমরা জানি বাংলা ভাষার পথচলার পথে এই যে প্র‌তিকূলতা তা কিছুটা অপসৃত হয় সেন আমল শেষ হওয়া ও তুর্কি শাসন প্র‌তিষ্ঠার সূত্রে। তুর্কিরা বাংলার তো বটেই, ভারতেরও বাইরেকার মানুষ ছিলেন। এতে বিশেষ এক সুবিধা হয়েছিল। ব্রাহ্মণ্য সংস্কৃতির প্র‌তি আনুগত্য থেকে সেন রাজারা যেভাবে বাংলা ভাষার বিরোধিতায় মেতেছিলেন তুর্কিদের ক্ষেত্রে তা হয়নি। বাংলা বা সংস্কৃত কোনো ভাষাই তাদের আপন নয়। এর যে কোনো একটিকে তারা গ্র‌হণ করতে পারেন। তবে এই গ্র‌হণ করার ক্ষেত্রে তারা বাংলা ভাষাকে প্র‌ধান্য দিয়েছিলেন এবং তারও সঙ্গত কারণ ছিল। আদর্শ রাজশক্তি মাত্র তৎপর হন জনগণের আস্থা অর্জন করতে। আর জনগণের আস্থা অর্জন করার প্র‌থম সোপান তাদের ভাষার প্র‌তি শ্রদ্ধাশীল হওয়া। তুর্কি শাসকরা এই কাজটাই করার চেষ্টা করেছিলেন খুব করে। তারা বুঝেছিলেন সংস্কৃত ভাষার সঙ্গে দেশের আম জনতার কোনো সংযোগ নেই। জনসংযোগহীন এমন একটি ভাষাকে প্র‌শ্রয় দেওয়ার কোনো মানে হয় না। কাজেই তারা বাংলা ভাষার প্র‌তি প্র‌ত্যক্ষ পক্ষপাতিত্ব দেখাতে শুরু করেন। কারণ যাই হোক, তাদের এই পক্ষপাতিত্ব বাংলা ভাষার পথচলার পক্ষে পরম পাথেয় হয়ে ওঠে।
তুর্কি শাসকরা একদিকে যেমন সমাদর করে বাংলা ভাষাকে রাজসভায় স্থান করে দেন, অন্যদিকে তেমনি তাদের কারণে আরও অনেকভাবে বাংলা ভাষা ও সাহিত্যের বিকাশের পথ সুগম হয়। কবীন্দ্র পরমেশ্বর, শ্রীকর নন্দী, কৃত্তিবাস ওঝার মতো কবিরা সরাসরি রাজসভার পৃষ্ঠপোষকতা পান। গৌড়ীয় রাজন্যবর্গের দেখাদেখি বাংলা ভাষা ও সাহিত্যের পৃষ্ঠপোষকতা করতে উদ্যোগী হন অনেক আঞ্চলিক রাজারাও। তাঁদের রাজসভায় স্থান পান মুকুন্দ চক্রবর্তী, রামেশ্বর ভট্টাচার্য সহ আরও অনেকেই। বাংলা ভাষায় কাব্য রচনাকারী কবিরা রাজ অন্নে প্র‌তিপালিত হচ্ছেন, ভূষিত হচ্ছেন রাজসম্মানে; এর সামাজিক অভিঘাত কতটা সুদূর প্র‌সারী হতে পারে তা বলা বাহুল্য। জনমানসে অতঃপর বাংলা ভাষার কদর বহুগুণ বেড়ে যায়।
এ তো গেল একদিক। এর অন্যদিকটি আরও গুরুত্বপূর্ণ। প্র‌গাধুনিক বাংলা সাহিত্যির যে পাঁচটি প্র‌ধান ধারা অর্থাৎ অনুবাদ সাহিত্য, মঙ্গলকাব্য, বৈষ্ণবসাহিত্য, রোমান্টিক প্র‌ণয় উপাখ্যান ও ইসলামি সাহিত্য তার সবের মূলে রয়েছে তুর্কি শাসন; অন্য অর্থে ইসলমিক সংস্কৃতির প্র‌ত্যক্ষ প্র‌ভাব। প্র‌াক্‌ তুর্কি শাসন পর্বে বাংলা ভাষায় ধর্মীয় গ্র‌ন্থ অনুবাদের ক্ষেত্রে প্র‌যোজ্য ছিল শাস্ত্রকারদের প্র‌বল নিষেধবাণী— ‘অষ্টাদশ পুরাণাণি রামস্য চরিতানি চ/ ভাষায়াং মানবঃ শ্রুত্বা রৌরবৎ নরকৎ ব্রজেৎ।’ অর্থাৎ যে ব্যক্তি দেশীয় ভাষায় বেদ, পুরাণ সহ কোনো শাস্ত্রগ্র‌ন্থের অনুবাদ করবে সে সবংশে নরকে যাবে। এমন ভয়ঙ্কর নিষেধবাণী উপেক্ষা করে সেদিন অনুবাদ সাহিত্য রচনা অসম্ভব ছিল যদি না তুর্কি আক্রমণ ঘটতো। তুর্কি শাসকরা একদিকে যেমন তাঁদের কবি-সাহিত্যিকদের অনুবাদ কাব্য রচনায় প্র‌ত্যক্ষভাবে অনুপ্র‌াণিত করেছিলেন, অন্যদিকে তেমনি তুর্কি শাসন প্র‌তিষ্ঠার সূত্রে শিথিল হয়েছিল ব্রাহ্মণ্য সংস্কৃতির সামাজিক বাঁধন। তখন আর সবংশে নরকবাসী হওয়ার ভয়ে তাঁদের কলমকে সংযত করতে আগ্র‌হী ছিলেন না বাংলার কবি সমাজ। অনুবাদ সাহিত্যের মতো মঙ্গলকাব্য রচনার নেপথ্যেও ছিল তুর্কি শাসনের প্র‌ত্যক্ষ প্র‌ভাব। উচ্চ ও নিম্নবর্ণীয় হিন্দু সমাজের মধ্যে সমন্বয় সাধনের চেষ্টা মঙ্গলকাব্যের মূল ভিত্তি। এই সমন্বয় সাধনের চেষ্টা করতেই হতো না যদি না তুর্কি আক্রমণ ঘটতো। বৈষ্ণব সাহিত্যের উপর অনুবাদসাহিত্য বা মঙ্গলকাব্যের মতো প্র‌ত্যক্ষ প্র‌ভাব নেই ঠিকই, কিন্তু পরোক্ষ প্র‌ভাব মোটেই কম নয়। যে গৌড়ীয় বৈষ্ণব তত্ত্বদর্শনের উপর দাঁড়িয়ে রয়েছে বৈষ্ণবসাহিত্য তথায় সুফি ধর্মাদর্শের প্র‌ভাব সুস্পষ্ট। রোমান্টিক প্র‌ণয় উপাখ্যান বা ইসলামি সাহিত্যের ক্ষেত্রে তুকি শাসনের প্র‌ত্যক্ষ প্র‌ভাবের কথা নিশ্চয়ই আলাদ করে বলার অপেক্ষা রাখে না।
এ নিয়ে সন্দেহের কানো অবকাশ নেই যে, তুর্কি শাসনকালে বাংলা ভাষা ও সাহিত্য প্র‌থম রাজসভার পৃষ্ঠপোষকতায় নিজেকে উত্তম রূপে মেলে ধরতে সক্ষম হয়েছিল। এইসময় বাংলা ভাষার শ্রীবৃদ্ধির সপক্ষে এমন একটি ঘটনা ঘটেছিল যা অবশ্যই আলাদা করে উল্লেখের অপেক্ষা রাখে। তুর্কি শাসনের প্রে‌ক্ষিতে হিন্দু সমাজের সেই অংশ যারা এতদিন সংস্কৃত ভাষার প্রে‌মে বুদ হয়ে ছিলেন তাঁদের ভাবান্তর ঘটে। তারা এতদিনে বাংলা ভাষা ও সাহিত্যের চর্চায় উদ্যোগী হন। একদিকে এটা যেমন ঘটতে থাকে অন্যদিকে তেমনি মুসলমান সমাজও বাংলা ভাষাচর্চার ক্ষেত্রে অগ্র‌ণী ভূমিকা নেয়। বড়ু চণ্ডীদাসের অব্যবহিত পরে পরে সাহিত্যক্ষেত্রে পদার্পণ করেন কবি শাহ মুহম্মদ সগীর। তাঁর কলমের স্পর্শে প্র‌ণীত হয় আস্ত একটি কাব্য ইউসুফ জোলেখা। সেই শুরু। অতঃপর পরবর্তী চার শতক জুড়ে বাংলা সাহিত্যের অঙ্গনে মুসলমান সমাজের স্বোচ্চার পদচারণা অব্যাহত থাকে। রচিত হয় লায়লী মজনু (বাহরাম খান), মধুমালতী (মুহম্মদ কবির), লালমতী সয়ফুলমুলুক (আবদুল হাকিম), সয়ফুলমুলুক বদিউজ্জমালা (দোনাগাজী), লোরচন্দ্রাণী সতীময়না (দৌলৎ কাজী), পদ্মাবতী (আলাওল), নবীবংশ (সৈয়দ সুলতান), রসুল বিজয় (জয়নুদ্দিন) প্র‌ভৃতি অসংখ্য কাব্য। উল্লেখ্য মুসলমান কবিদের বাংলা ভাষায় এই যে কাব্যচর্চা সেখানে ছিল না কোনো দ্বিধা, কোনো পিছু টান; নিজেদের দিক থেকে একশো শতাংশ দেওয়ার চেষ্টা করেছিলেন তাঁরা। যদিও এভাবে নিজেদের উৎসর্গ না করার পক্ষে যথেষ্ট যুক্তি ছিল।
তখনো প্যান-ইসলামিজমের ধারণা কমবেশি বলবৎ রয়েছে মুসলমান সমাজে। এই ধারণার সাপেক্ষে মুসলমান কবিদের অতি উৎসাহের সঙ্গে বাংলা ভাষার চর্চা করা, কাব্য কবিতা রচনা এসব ঠিক সামঞ্জস্যপূর্ণ নয়। এতে আর যাই হোক প্যান-ইসলামিজমের ভিত্তি সুদৃঢ় হয় না। আরবি ইসলামের ধর্মীয় ভাষা। ততদিনে ফারসিও ইসলামি সংস্কৃতির মধ্যে লীন হয়ে গেছে। ইসলাম ধর্ম-সংস্কৃতির পৃষ্ঠাপোষক ভাষা হিসাবে আরবি-ফারসির কথা একসুরে উচ্চারিত হচ্ছে। এই অবস্থায় যদি আরবি ভাষায় নাও হয়ে থাকে, মুসলিম কবিরা চাইলে ফারসি ভাষায় কাব্যচর্চা করতেই পারতেন। বিশেষত এক্ষেত্রে তাঁরা সকলেই যেখানে ফারসি ভাষায় দক্ষ ছিলেন। মনে রাখতে হবে, মুসলমান সমাজের পক্ষ থেকে সেদিন যারা বাংলা ভাষা চর্চায় অগ্র‌ণী ভূমিকা নিয়েছিলেন তাঁদের মধ্যে অধিকাংশজনই ছিলেন অভিজাত শ্রেণির। নিম্নবর্ণীয় হিন্দু-বৌদ্ধ সমাজ থেকে তখন যারা ইসলাম ধর্মে দীক্ষা নিয়েছিলেন তাঁদের পক্ষে সম্ভব ছিল না সাহিত্য-সংস্কৃতিরচর্চায় উল্লেখযোগ্য কোনো ভূমিকা রাখা। তারা বহুকালাবধি যে লাঞ্ছিত জীবনযাপন করে আসছিল তার সাপেক্ষে সাহিত্য-সংস্কৃতি চর্চার জন্য নিছক ধর্ম পরিবর্তন যথেষ্ট ছিল না। তার জন্য দরকার ছিল আরও অনেক প্র‌স্তুতির। যে প্র‌স্তুতি তারা তখনো সম্পন্ন করে উঠতে পারেনি। এইসময় মুসলমান সমাজের পক্ষ থেকে বাংলা সাহিত্য সংস্কৃতিচর্চার গুরুভার মাথায় তুলে নিয়েছিলেন যারা তারা এমনিতে অভিজাত শ্রেণির; কিন্তু ঘটনাপরম্পরায় তুর্কি বা ফারসি ভাষা থেকে সরে এসে বাংলা ভাষাভাষি হয়ে উঠেছিলেন। ইতিহাসের পারম্পর্যটা ছিল এক্ষেত্রে এইরকম।
রাজন্যবর্গের পাশাপাশি সেদিন বঙ্গদেশে এসেছিলেন ধর্মপ্র‌চারক সম্প্রদায়। এঁরা অধিকাংশ ক্ষেত্রে একাকীই এসেছিলেন এবং এদেশে এসে এখানকার মেয়েদের বিয়ে করে এখানেই থিতু হয়েছিলেন। এতে তাঁদের উত্তরসূরীদের মধ্যে রক্ত-সংমিশ্রণের পাশাপাশি সাংস্কৃতিক সমন্বয়ও ঘটেছিল বহুল মাত্রায়। ধর্ম-প্র‌চারের জন্য সাধারণের মধ্যে বাস করতেই হচ্ছিল। এমন অবস্থায় তাঁদের সন্তান সন্ততিরা অনিবার্যভাবে অভ্যস্ত হয়ে উঠছিল বাংলা ভাষায়। অর্থাৎ একদিকে আরবি-পারসির ভিত্তি, অন্যদিকে বাংলা ভাষায় দক্ষতা; দুই এর সমন্বয়ে তাদের পক্ষে সহজসাধ্য হয়েছিল বাংলা ভাষার চর্চায় সাফল্য লাভ। প্র‌সঙ্গত উল্লেখ্য ধর্ম-প্র‌চারকদের পাশাপাশি অন্য এক সম্প্রদায়ের সঙ্গে এইসময় মুসলমান সমাজের রক্তের ও সেইসূত্রে সাংস্কৃতিক সংমিশ্রণ ঘটেছিল। সেদিন রাজসেনাবাহিনীর অংশ হিসাবে যারা আরব দেশে বা উত্তর ভারত থেকে এদেশে এসেছিল তাদের মধ্যে যারা নির্দিষ্ট সময়ে সেনাবাহিনী থেকে অবসর নিয়েছিল তারা সঙ্গতভাবে আর ফিরে যায়নি তাদের স্বদেশে। তারা এদেশের মেয়েদের বিয়ে করে এখানেই ঘরসংসার পেতেছিল।
এটা আলাদা করে স্মরণ করতেই হবে যে, সেদিন মুসলমান সমাজের পক্ষ থেকে যে কবি-সাহিত্যিক সমাজ বাংলা ভাষায় চর্চায় অগ্র‌ণী হয়েছিলেন তাঁরা শুধু আরবি-ফারসি ভাষার জাল ছিঁড়ে বেরিয়ে আসেননি, তাঁরা মুক্ত হয়েছিলেন আরবি ফারসি শব্দের মোহ থেকেও। সপ্তদশ শতাব্দী তো বটেই, অষ্টাদশ শতাব্দীর সূচনা পর্যন্ত মুসলমান কবিদের যেসব কাব্য-কবিতা তাঁর গভীরে কান পাতলে সুস্পষ্ট হয়— ভাষা ব্যবহারের প্র‌শ্নে তাঁদের মধ্যে কোথাও এতটুকুও দ্বিধা ছিল না। বাংলা ভাষাকেই তাঁরা প্র‌থম এবং প্র‌ায় শেষ অবলম্বন হিসাবে গ্র‌হণ করেছিলেন। এখানে আরবি-পারসি শব্দের ব্যবহার অতিসামান্য। অপ্র‌য়োজনে আরবি-ফারসি শব্দের ব্যবহার নেই বললেই বলে। বিষয়গত কারণে, অথবা বাংলা শব্দভাণ্ডারের নিজস্ব দুবর্লতার কারণে যেখানে একান্ত প্র‌য়োজন হয়েছে কেবলমাত্র সেখানেই ব্যবহার করা হয়েছে আরবি-ফারসি শব্দ। আরবি-ফারসির মোহে আবিষ্ট না হয়ে এইসময়ের কবিরা নিষ্ঠার সঙ্গে তৎসম শব্দময় সেদিনের প্র‌চলিত ভাষারীতির প্র‌তি একশো শতাংশ আনুগত্য দেখিয়েছেন। তাঁদের কাব্য-ভাষাই তাঁর সাক্ষ্য বহন করে— ‘সাধুর আদেশ পাইআ জলেত নামিলা।/ জল সুখমান ধর্ম আচরিলা।/ তান পদ পরশে নীলের পুণ্য নীর।/ সুরেশ্বরী ধারা জেহ্ন-সুধাবর্ণ ক্ষীর।/ চন্দ্র যেন জলের অন্তরে প্রবেশিল।/ পাখালি শরীর সব নির্মল করিল।/ জল হোন্তে উঠিয়া পরিলা সুবসন।/ বিচিত্র সুচারু বস্ত্র সুচির শোভন।’ (ইউসুফ জোলেখা— আজিজ সমীপে ইউসুফ ও জোলেখার মূর্ছা)
উল্লেখ্য, মুসলিম কবিদের হাতে চর্চিত তৎসম শব্দনির্ভর এই যে ভাষারীতি তারও পটপরিবর্তন হয়েছিল কালক্রমে। অষ্টাদশ শতাব্দীর মধ্যবর্তী সময়ে এসে দেখা যায় মুসলিম কবিরা প্র‌চলিত ভাষারীতির সমান্তরালে আরও এক ধরণের ভাষা ব্যবহারে অভ্যস্ত হয়ে উঠেছেন যেখানে আরবি-ফারসি শব্দের ব্যবহার তুলনামূলকভাবে অনেক বেশি। এই পটপরিবর্তন প্রে‌ক্ষিতে আমাদের অনেকের মধ্যে অনেক নেতিবাচক প্র‌শ্ন প্র‌শ্রয় পেতে পারে। কিন্তু বস্তুত এর মধ্যে কোনো নেতিবাচকতা নেই। আসলে, এক বিশেষ আর্থ-সামাজিক ও রাজনৈতিক প্রে‌ক্ষিত এই পরিবর্তনকে অনিবার্য করে তুলেছিল। ততদিনে বাংলার রাজনৈতিক মানচিত্রের রঙ অনেকটাই বদলে গেছে। এতদিন বাংলা ছিল একটা স্বাধীন দেশ। এখানকার রাজন্যবর্গ ছিলেন একানকারই ভূমিপুত্র। ভূমিপুত্র হিসাবে তাঁরা বাংলা ভাষা-সাহিত্যের প্র‌তি যে সহানুভূতিকে লালন করছিলেন তার অপসৃতি ঘটলো মুঘল বিজয়ের প্রে‌ক্ষিতে। আমরা জানি ষোড়শ শতাব্দীর সূচনায় মানসিংহের নেতৃত্বে সম্র‌াট আকবর বঙ্গদেশ জয় করেন। এই বিজয়ের সূত্রে বাংলার স্বাধীন সুলতানী আমলের অবসান হয়। আর তার গভীর প্র‌ভাব সঞ্চারিত হয় বাঙালির সাংস্কৃতিক জীবনে।
অতঃপর যাদের হাতে বঙ্গশাসিত হয় তারা কেউ বাঙালি নয়, তারা স্থায়ীভাবে এদেশে বসবাসও করে না। দিল্লী থেকে নির্দিষ্ট সময়ের জন্য শাসনভার নিয়ে তারা এখানে আসে এবং সময় শেষ হলে ফিরে যায় দিল্লীতে। এতে বাংলা সাহিত্য-সংস্কৃতির সঙ্গে তাদের আলাদা করে কোনো একাত্মতা তৈরি হয় না। ফলত বাংলা ভাষার প্র‌তিও তাদের মধ্যে আলাদা করে কোনো মমত্ব লক্ষ করা যায় না; উল্টে তাদের সময়ে রাজকার্যে ফারসি ভাষার একচ্ছত্র আধিপত্য প্র‌তিষ্ঠিত হয়। ফারসি ভাষায় দক্ষ না হলে রাজানুকূল্য লাভের কোনোরকম সুযোগ নেই। এই অবস্থায় রাজসভার সঙ্গে প্র‌ত্যক্ষভাবে সংশ্লিষ্টদের ক্ষেত্রে তো বটেই, সাধারণের মধ্যেও ফারসি ভাষার ব্যাপক চর্চা শুরু হয়। অন্য একটি অনুষঙ্গও এই চর্চার ধারাকে খুব করে প্র‌ভাবিত করে। ততদিনে সামন্ততান্ত্রিক অর্থব্যবস্থার সমান্তরালে বাংলার সামাজিক জীবনে ধনতান্ত্রিক অর্থব্যবস্থার ছায়াপাত লক্ষ করা যাচ্ছে। হুগলি জেলার ডিহিভুসুট পরগনা ও সংশ্লিষ্ট অঞ্চল ব্যবসা বাণিজ্যের কেন্দ্রস্থল হিসাবে রীতিমতো প্র‌তিষ্ঠা পেয়েছে। এখানে যারা সমবেত হচ্ছে তারা বিভিন্ন ভাষাভাষি। এইসব ভিন্ন ভাষাভাষী মানুষ তাদের ব্যবসায়িক স্বার্থে একটা মিশ্রিত ভাষারীতিকে লালন করছে। বলার অপেক্ষা রাখে না, এই মিশ্রণের ক্ষেত্রে তখন বাংলা ও ফারসি ভাষা প্র‌ধান্য পাচ্ছে। কেন না সাধারণের মধ্যে বাংলা ও ফারসি ভাষাভাষি লোকের সংখ্যাই অধিক। একদিকে রাজানুত্যলাভের কারণে শিক্ষিত লোকদের ফারসির প্র‌তি পক্ষপাতিত্ব, অন্যদিকে সামাজিক ক্ষেত্রে বাংলা-ফারসি মিশ্রিত ভাষার চর্চা; দুই এ দুই এ চার হতে তাই সময় লাগে না। ফারসি ভাষায় দক্ষ কবিরা যখন কলম হাতে লিখতে বসেন তখন স্বতঃস্ফূর্তভাবে তাদের লেখায় আরবি-ফারসি শব্দ জায়গা জুড়ে বসে। অনেকটা এখনকার ইংরেজি ভাষার মতো। সেদিনের আরবি ফারসি শব্দময় এই যে বাংলা ভাষা সে সম্পর্কে বলতে গিয়ে ভারতচন্দ্রের সেই বিখ্যাত উক্তির কথা স্মরণ করতেই হয়— ‘শিখিয়াছি যেই মত লিখিবারে পারি, …অতএব কবি ভাষা জাবনি মিশাল।’ বোঝা যায় বাংলা ভাষায় অতিরিক্ত আরবি ফারসি শব্দের ব্যবহার সেদিন মোটেই আরোপিত কোনো বিষয় ছিল না। এটাই ছিল স্বতঃস্ফূর্ত বা সাধারণ সত্য। এদিকে এই সাধারণ সত্যকে ঘিরে উত্তরকালে ঘটলো বিরাট ভাঙা গড়ার খেলা।
ইতিহাসের অনিবার্য অভিঘাতে পলাশির যুদ্ধের প্রে‌ক্ষিতে বাংলার রাজনৈতিক ও আর্থ-সামাজিক জীবনে পরিবর্তনের ঢেউ আছড়ে পড়ল নিমিষে। এই পরিবর্তনের ঢেউ এ ভেসে গেল অনেক কিছু। বিশেষত বাঙালির সামাজিক জীবনে বহুকালাবধি লালিত সাম্প্রদায়িক সম্প্রীতির বিষয়টি। ত্রয়োদশ শতাব্দী থেকে অষ্টাদশ শতাব্দী; দীর্ঘ এই কালপর্বে বাঙালি মুসলমান ও হিন্দু সমাজ পাশাপাশি বাস করেছে। এই বসবাসের সাপেক্ষে আর যাই হোক সাম্প্রদায়িক কোনো সংঘাত হয়নি। ইতিহাসে অন্তত তার কোনো সাক্ষ্য নেই। সেদিনের সামাজিক জীবনে হিন্দু-মুসলমানের মধ্যেকার এই যে সংহতি তার ভিত্তি কেঁপে গেল উত্তর পলাশির যুদ্ধপর্বে একশো বছরের মধ্যে। পরিবর্তিত অবস্থার প্রে‌ক্ষিতে আর্থ-সামাজিক, সাংস্কৃতিক দিক থেকে হিন্দু-মুসলমান দুই সম্প্রদায়ের মধ্যে দূরত্ব তৈরি হল মারাত্মক মাত্রায়। শাসক ইংরেজ ও ইংরেজি ভাষার সঙ্গে সখ্যতা করে উন্নতির সিঁড়ি ভেঙে হিন্দু সমাজ রাতারাতি এমন এক অবস্থানে উপনীত হল যেখানে পৌঁছে তারা বিশেষ করে অবজ্ঞা করতে শিখল তাদের এতদিনের প্র‌তিবেশি মুসলমান সমাজকে। অর্থনৈতিক ক্ষেত্রে ইংরেজি শিক্ষা-সংস্কৃতি চেতনা বিমুখ মুসলমান সমাজকে তারা তখন শুধু অবজ্ঞাই করলো না, সচেষ্ট হল মুসলমানি সংস্কৃতিকে যথাসম্ভব পদদলিত করতে। তাদের এই অপপ্র‌য়াসের অভিঘাতে অপরাপর অনেক কিছুর পাশাপাশি বিশেষ রূপে ধ্বস্ত হল বাংলা ভাষা।
ততদিনে অগ্র‌সর সমাজের মন ও মননে নব্য হিন্দু জাতীয়তাবাদ প্র‌গাঢ় রূপে ছায়াপাত করতে শুরু করেছে। ধর্মীয় জাতীয়তাবাদের উত্তাপে তপ্ত হিন্দু সমাজ মনে করেছে তাদের মাতৃভাষা যে বাংলা তা যথেষ্ট পরিমাণে হিন্দুত্বের রঙে রঞ্জিত নয়; এতে আরবি ফারসি শব্দের আধিক্য রূপ মুসলমানিত্বের গন্ধ খুব বেশি। তারা তাই উঠে পড়ে লাগলো বাংলা ভাষার সংস্কার সাধনে। যে কোনো মূলে বাংলা ভাষার অঙ্গন থেকে আরবি, ফারসি শব্দসমূহকে ঝেটিয়ে বিদায় করতে হবে। পরিকল্পনা অনুসারে কাজ শুরু করা হল। একাজের সাপেক্ষে বাংলা শব্দভাণ্ডারে যে শূন্যস্থান তৈরি হল তা পূরণ করার চেষ্টা করা হল সংস্কৃত শব্দভাণ্ডার থেকে অপ্র‌চলিত নিতান্ত আভিধানিক সব শব্দ আমদানি করে। এতে বেশ একটা জটিল অবস্থা তৈরি হল। প্র‌থমত, মুসলমান সমাজের সামাজিক ভাবাবেগ আহত হল মারাত্মক ভাবে; দ্বিতীয়ত, জনভিত্তিহীন একটা কৃত্তিম ভাষা সাহিত্যক্ষেত্রে প্র‌তিষ্ঠা পাওয়ায় সাধারণের সাংস্কৃতিক চেতনার মূলে লক্ষ করা গেল ভাঁটার টান। সর্বোপরি, বাংলা ভাষাকে কেন্দ্র করে সামাজিক ক্ষেত্রে সাম্প্রদায়িকতা মাথাচাড়া দিল খুব করে।
হিন্দুরা বাংলা ভাষা থেকে জোর করে আরবি-ফারসি শব্দ সমূহকে বার করে দিচ্ছে, এই অবস্থায় আমরা জোর করে বাংলা ভাষায় প্র‌য়োজনে, অপ্র‌য়োজনে আরও বেশি করে আরবি, ফারসি শব্দ ব্যবহার করবো; মনে করল মুসলমান সমাজ। তাদের পরিকল্পনার ফসল ফললো অচিরে। হিন্দুয়ানি বাংলার প্র‌তিস্পর্ধী রূপে জন্ম হল তথাকথিত মুসলমানী বাংলার; এতে চূড়ান্ত রূপে ধ্বস্ত হল বাংলা ভাষা। ইতিপূর্বে বাংলা ভাষার আকাশে আর যে দুর্ভাগ্যের মেঘ ঘনীভূত হোক না কেন, সাম্প্রদায়িকতার বাষ্পমাত্র সেখানে জায়গা পেতে পারেনি। কখনো কখনো সামান্য যা একটু সম্ভাবনা তৈরি হয়েছিল শুভাকাঙ্খীরা তা ফুৎকারে উড়িয়ে দিয়েছিলেন। কবি আব্দুল হাকিমের সেই জেহাদী উচ্চারণের কথা এই প্র‌সঙ্গে স্মরণীয়— ‘যে সবে বঙ্গেত জন্মি হিংসে বঙ্গবাণী/ যে সব কাহার জন্ম নির্ণয় না জানি।/ দেশী ভাষা বিদ্যা যার মনে না জুয়ায়/ নিজ দেশ ত্যাগী কেন বিদেশ ন যায়।’ (নূরনামা)। এমন জেহাদী উচ্চারণও নিতান্ত ফিকে হয়ে এল উদ্ভূত অবস্থার প্রে‌ক্ষিতে। হিন্দু মুসলমান উভয় সম্প্রদায় তখন উন্মত্তের মতো তাদের মাতৃভাষাকে জ্বলন্ত আঁচে ফেলে সেঁকছে— ‘অনভিব্যক্ত বর্ণাধ্বনি মাত্র রাজা পরানারী ভাষা প্র‌থমা যেমন কুমারদেব ভাষা। তদনন্তর বর্ণমাত্রা পশ্যন্তী নামক যেমন প্র‌াপ্ত কিঞ্চিদ্বয়স্ক বালক-বাণী। তৎপর পদযাত্রাত্মক মধ্যমবিধা ভাষা যেমন পূর্ব্বোক্ত বালকাধিক কিঞ্চিদ্বয়স্ক শিশুভাষা’ (মৃতুঞ্জয় বিদ্যালঙ্কার), ‘এলাহি আলামিন আল্লা আপেসে ছমিওন।/আপেসে বচিরন গো আপেশে কলিমন।/আপেশে হায়াতুন আপেশে এরাদুন।/আপেশে আলিমন গো আপেসে করিদন।’’ (আনওয়ারেল ওজুদ) এ ভাষার কোনোটিই আর যাই হোক খাঁটি বাংলা ভাষা নয়।
কথায় বলে সর্বনাশের অর্ধেক ভালো। কেউ কেউ তাই তাদের মতো করে উদ্যোগী হলেন। এহেন সাম্প্রদায়িকতার কবল থেকে মুক্ত করে বাংলা ভাষাকে এর নিজস্ব ক্ষেত্রে স্বপ্র‌তিষ্ঠ করতে চাইলেন তাঁরা। একদিকে প্যারিচাঁদ মিত্র, অন্যদিকে মীর মশাররফ হোসেন। প্যারিচাঁদ মিত্র তাঁর আলালের ঘরের দুলালে আরবি-ফারসি শব্দ মিশ্রিত ওই ভাষাকে প্র‌তিষ্ঠিত করার চেষ্টা করলেন যা ছিল সেদিনের বাঙালির মুখের ভাষা। পাশপাশি মশাররফ সচেষ্ট হলেন সাম্প্রদায়িক ভেদবুদ্ধি থেকে সরে এসে ততদিনে বাংলা সাহিত্যক্ষেত্রে প্র‌তিষ্ঠা পাওয়া তৎসম শব্দ নির্ভর ভাষারীতিকে মুসলমান সমাজের মন ও মননে প্র‌তিষ্ঠিত করতে। উভয় দিক থেকে চেষ্টা চললো সর্বাত্মক ভাবে; কিন্তু ফল ফললো না সেই অর্থে। প্যারিচাঁদ বা মশাররফ কেউই শেষাবধি তাঁদের অবস্থানে দৃঢ় থাকতে পারলেন না। প্যারিচাঁদ তার অপরাপর রচনা সমূহে আশ্রয় করলেন তথাকথিত হিন্দুয়ানি বা পণ্ডিতি বাংলাকে; অন্যদিকে মশাররফ বিষাদসিন্ধু-র আলোকিত অঙ্গন থেকে মুখ ফিরিয়ে নিয়ে একটা সময়ে এসে ডুব সাঁতার কাটতে শুরু করলেন মুসলমান বাংলার ঘোলা জলে। অথচ এমনটা হওয়ার কোনোই সঙ্গত কারণ ছিল না। মানুষের শরীরের হাত, পা, চোখ প্র‌ভৃতি যেমন সহজাত ও বিশেষ প্র‌য়োজনীয় বিষয় বাংলা ভাষায় আরবি-ফারসি শব্দও ছিল তেমনি স্বতঃস্ফূর্ত ও আবশ্যক উপাদান। দীর্ঘ মুসলমান শাসনের সূত্রে বাংলা ভাষায় হাজার হাজার আরবি-ফারসি শব্দ প্র‌বিষ্ট হয়েছিল এবং সেগুলি মিশে গিয়েছিল বাংলা ভাষার রক্তে। এ বিষয়ে ভারতচন্দ্র কথিত ‘জাবনী মিশাল’ ভাষার দৃষ্টান্ত যেমন রয়েছে তেমনি রয়েছে এ গ্র‌ামার অব দি বেঙ্গলি ল্যাঙ্গোয়েজ এর ভূমিকায় হ্যালহেডের কথন। সেদিনের জনজীবনে প্র‌চলিত বাংলা ভাষার কথা বলতে গিয়ে হ্যালহেড মন্তব্য করেছেন, এখন তাকেই বাঙালি ভদ্রলোক বলে বিবেচনা করা হয় যিনি বাংলা ভাষার সঙ্গে যথেষ্ট পরিমাণে আরবি-ফারসি ভাষার মিশেল দিয়ে কথা বলতে পারেন। এই যেখানে সামাজিক অবস্থা ছিল সেখানে হিন্দুত্বের ধুয়ো তুলে বাংলা ভাষা ক্ষেত্র থেকে আরবি-ফারসি ভাষার শব্দসমূহকে বিতাড়িত করার কোনো যুক্তি ছিল না; বিশেষত সমকালের মুসলমারা কবিরা যেখানে আরবি-ফারসির মোহ থেকে মুক্ত হএয় তৎসম শব্দনির্ভর ভাষায় কাব্যচর্চ করতে বদ্ধপরিকর হয়েছিলেন এবং তার ফলিত রূপের দেখা মিলছিল যথেষ্ট মাত্রায়। সগীর থেকে আলাওল, কোনো মুসলমান কবি তাঁদের রচনায় আলাদা করে আরবি, ফারসি বা মুসলমানী শব্দ প্র‌য়োগে উৎসাহী হননি; এমন কি ইসলামি রচনার ক্ষেত্রেও নয়। —‘তবে একজনে তানে স্বপ্নেত দেখিল।/ সব হোন্তে ধিক স্বর্গ প্রভু তানে দিল।/ সুবর্ণ পালঙ্ক এক বিরাজিত সাজে।/ মণি মুক্তা গ্রন্থিত আছে তাঁর মাঝে।/ বিহিস্তি অম্বর পিন্দি সেই সুবদনী।/ অঙ্গে নানা অলঙ্কার চমকে দামিনী।’ উদ্ধৃতাংশ সৈয়দ নুরুদ্দিন এর রাহাতুলকুলুব কাব্যের অংশবিশেষ। এ ভাষা প্র‌তিপন্ন করে, মুসলমান কবিরা সেযুগে বাংলা ভাষার স্বাধিকার রক্ষার পথে কতটা আন্তরিক ছিলেন। একটা পর্বে এসে মুসলমান কবিরা তাঁদের ভাষায় যে বেশি বেশি করে আরবি, ফারসি শব্দ ব্যবহার করেছিলেন, এ ছিল একান্তভাবে ঐতিহাসিক বাস্তবতা প্র‌সূত বিষয়। এর মধ্যে সংকীর্ণ সাম্প্রদায়িকতার স্পর্শমাত্র ছিল না। এদিকে উনিশ শতকে এসে অমুসলিম লেখকরা এই বিষয়টির মধ্যে সাম্প্রদায়িকতার গন্ধ অনুভব করে বিপরীত পথে পা রাখলেন; ফলত বাংলা ভাষা-সাহিত্য ক্ষেত্রে সাম্প্রদায়িকতার বীজ উপ্ত হল এবং ক্রমান্বয়ে সাম্প্রদায়িকতার বিষবাষ্পে সাংঘাতিক ভাবে দগ্ধ হলাম আমরা।
যে কোনো সমাজে যে কোনো সময়ে প্র‌তিক্রিয়াশীল শক্তির ক্রিয়াশীলতা জায়মান থাকে। মুসলমান সমাজের ক্ষেত্রেও তার ব্যতিক্রম ছিল না। মুসলমান কবিদের অতিরিক্ত বাংলা ভাষা প্র‌ীতিকে পছন্দের চোখে দেখেনি সমাজের একটা অংশ। তাদের বিরুদ্ধতা জারি ছিল প্র‌থমাবধি— ‘আরবী আঙ্গুলে যদি বাঙ্গলা লিখন/ বুঝি শুনি কার্য কৈল্লে পাপ বহুতর/ সত্তর নবীর বোধ তাহার উপর।’ (মুহম্মদ জান, নামাজ মাহাত্য)। তাদের এই বিরুদ্ধতার প্রে‌ক্ষিতে জনৈক কবিকে বলতে হয়েছিল— ‘আরবীতে সকলে না বুঝে ভাল মন্দ/ তে কারণে দেশী ভাষে রচিলুঁ প্রবন্ধ।/ মুসলমানি শাস্ত্র কথা বাঙ্গালা করিলুঁ/ বহু পাপা হৈল মোর নিশ্চয় জানিলুঁ।/ কিন্তু মাত্র ভরসা আছএ মনান্তরে/ বুঝিয়া মুমীন দোয়া করিব আমারে।/মুমীনের আশীর্বাদে পুণ্য হইবেক/ অবশ্য গফুর আল্লা পাপ খেমিবেক।’; কবি আবদুল হাকিমকে আশ্রয় নিতে হয়েছিল অমন জেহাদী উচ্চারণের ছত্রছায়ায়। এই প্র‌তিক্রিয়াশীলরা এতদিনে পায়ের নীচেয় শক্ত জমির স্পর্শ পেল। হিন্দু লেখকরা যদি তাদের ধর্মীয় ভাবাবেগ থেকে বাংলা ভাষাকে তাদের মতো করে সুসজ্জিত করে নেয় তবে মুসলমান কবি-সাহিত্যিকরা তা করবে না কেন! করতেই হবে, বলে নিদান দিল তারা। উদ্ভূত পরিস্থিতির প্রে‌ক্ষিতে তাদের দেয় এই নিদান জনমনে গ্র‌হণযোগ্য হল। ফলত পিছনের পায়ে হাঁটতে বাধ্য হলেন মুসলিম লেখকবর্গ। অতঃপর একদিকে যেমন মুসলমানী বাংলার চোরাবালিতে আরও বেশি করে নিমজ্জিত হতে বাধ্য হলেন তাঁরা অন্যদিকে তেমনি উর্দু ভাষার বাড়বাড়ন্ত লক্ষ করা গেল। সমাজমনে তখন এ ধারণা বদ্ধমূল হয়েছে যে, বাংলা হিন্দুদের ভাষা; ওই ভাষা ব্যবহার করলে মুসলমানের মুসলমানিত্ব নষ্ট হবে। কাজেই উর্দুকেই গ্র‌হণ করতে হবে জাতীয় ভাষা হিসাবে। উল্লেখ্য, ইতিহাসের একটা পর্যায়ে এসে এটা প্র‌ায় নিশ্চিত হয়ে গিয়েছিল যে, মুসলমানী বাংলার উপর ভর করে সাহিত্যক্ষেত্রে বিশেষ ফসল ফলানো যাবে না। কাজেই মুসলমান সমাজের জন্য উর্দু ভাষার কোনো বিকল্প নেই; এমন সিদ্ধান্ত প্র‌তিষ্ঠা পেয়েছিল। এই প্রে‌ক্ষিতে বাংলা ভাষাপ্রে‌মী মুসলমান সমাজকে অবতীর্ণ হতে হয়েছিল আর এক সংগ্র‌ামে। বলার অপেক্ষা রাখে না, ২১ ফেব্রুয়ারি ছিল সেই সংগ্র‌ামেরই চূড়ান্ত ফলিত রূপ।
যে সমাজ পরিবেশে কবি আবদুল হাকিম বিরুদ্ধপক্ষের উদ্দেশে ছুঁড়ে দিতে পেরেছিলেন তাঁর জেহাদী উচ্চারণ সেই সমাজ পরিবেশ তখন আর অবশিষ্ট ছিল না। সাধারণ সমাজ পুরুষদের উষ্ণ সমর্থন রয়েছে উর্দু ভাষার পক্ষে। এমন অবস্থায় কোনো জেহাদী উচ্চারণ রাখতে বা অবস্থান গ্র‌হণ করতে পারলেন না মুসলিম সাহিত্য-ব্যক্তিত্বরা। আর্তকণ্ঠের আর্তিতেই বিশেষ রূপে সিক্ত হতে হল তাঁদের— ‘আমি ভিখারী হইতে পারি, দুঃখ অশ্রুর কঠিন ভারে চূর্ণ হইতে আপত্তি নাই। আমি মাতৃহারা অনাথ বালক হইতে পারি— কিন্তু আমার শেষ সম্বল— ভাষাকে ত্যাগ করিতে পারি না। আমার ভাষা চুরি করিয়া আমার সর্বস্ব হরণ করিও না। …মাতৃভাষাকে কেমন করিয়া ভুলিব? এমন অসম্ভব প্র‌স্তাব করিয়া আমার জীবনকে অসাড় ও শক্তিহীন করিয়া দিতে চায়— কে? বিদেশী ভাষায় কাঁদিবার জন্য— কে আমাকে উপদেশ দেয়? (সাম্যবাদী, কার্ত্তিক ১৩৩২) । সৈয়দ এমদাদ আলীর এই উচ্চারণ সেদিন একক বা বিচ্ছিন্ন কোনো বিষয় ছিল না। সেদিন এমন হাজারও রক্তাক্ত উচ্চারণের দৃষ্টান্ত স্থাপন করেছিলেন এমদাদ আলীর সহোদররা— ‘কেমন করিয়া আমার প্রি‌য়তম স্বজাতি বাঙ্গালী মুসলমানদিগের মধ্যে বাঙ্গালা ভাষার অবাধ প্র‌চার করিব, কেমন করিয়া তাহাদের ভ্রান্ত কুহেলিকা ও জড়তা মোচন করিয়া তাহাদিগকে মাতৃভাষার পুণ্যমন্দিরে লইয়া আসিব এবং কেমন করিয়া তাহাদের মধ্যে মাতৃভাষার সাহায্যে জাতীয় সাহিত্য গঠনের প্রে‌রণা জাগাইয়া দিব।’ (সেখ আবদুর রহিম) ‘ভাষা মানবজাতির উন্নতির সর্ব্বপ্র‌ধান কারণ। পৃথিবীতে যখন যে জাতি গৌরবের পতাকা উড়াইয়াছেন, তখনই দেখিতে পাইবেন, সে জাতি আপনার মাতৃভাষাকে পরিপুষ্ট সমলঙ্কৃত পরিপূর্ণ এবং সমুজ্জ্বল ও সুমাজ্জিত করিয়াছেন। …মাতৃভাষা প্র‌াণের ভাষা— ইহা পবিত্র এবং পূজ্য। ইহার সেবা না করিলে ঘোরতর অধর্ম্ম হয়। বর্ত্তমান সময়ে বঙ্গীয় মুসলমানদিগের মাতৃভাষা বাঙ্গালায় পরিণত হইয়াছে। …ভ্রাতঃ বঙ্গীয় মুসলমান। আর নিদ্রিত থাকিও না। বাঙ্গালা ভাষাকে অবহেলা এবং অশ্রদ্ধা না করিয়া ইহার সেবা করিতে প্র‌বৃত্ত হও।’ (মাতৃভাষা ও জাতীয় উন্নতি— ইসলাম প্র‌চারক, জানুয়ারি ফেব্রুয়ারি ১৯০২)। বলার অপেক্ষা রাখে না, এইসব উচ্চারণই প্র‌স্তুত করেছিল ২১শের পটভূমি। মনে রাখতে হবে, একুশে ফ্রেবুয়ারি অবশ্যই ঘটনাচক্রে ঘটে যাওয়া বা বিছিন্ন কোনো বিষয় ছিল না। ইতিহাসের মাটিতে বহুদূর পর্যন্ত প্র‌সারিত ছিল মূল। —‘আমাদের অনেকের মোহ ছুটে নাই। তাঁহারা বাঙ্গালার বাঁশবন ও আম্রকাননের মধ্যস্থিত পর্ণকুটিরে নিদ্রা যাইয়া এখনও বোগ্‌দাদ, বোরখা, কাবুল, কান্দাহারের স্বপ্ন দেখিয়া থাকেন। কেহ কেহ আবার বাঙ্গালার পরিবর্ত্তে উদ্দুর্কে মাতৃভাষা করিবার মোহে বিভোর। দুবর্বল ব্যক্তিরা যেমন অলৌকিক স্বপ্ন দর্শন করে, অধঃপতিত জাতিও তেমনি অস্বাভাবিক খেয়াল আঁটিয়া থাকে।’ (হামেদ আলী, উত্তরবঙ্গের মুসলমান সাহিত্য, বাসনা, বৈশাখ ১৩১৬)। —‘বাঙ্গালার মাটি হইতে উদ্দুর্কে নিব্বার্সিত করিতে না পারিতে বাঙ্গালা ভাষা বাঙ্গালী মুসলমান সমাজে মাথা উঁচু করিয়া দাঁড়াইতে পারিবে না। মাতৃভাষার বিপুল ও তুমুল চর্চ্চা ব্যতিত কোনও জাতির মুক্তি ও কল্যাণ লাভ কদাপি সম্ভবপর নহে।’ (সম্পাদক, নূর, বাঙ্গালা ভাষার অনাদর, ফাল্গুন-চৈত্র ১৩২৬) —‘বঙ্গভাষার আদর্শ হওয়া উচিত। উহা কাহারও বুঝিতে কষ্ট হইবে না। উহা সম্পূর্ণভাবে সংস্কৃতের প্র‌ভাবমুক্ত নহে, আবার সংস্কৃতবহুলও নহে। …বঙ্কিমচন্দ্রের অন্তর্দৃষ্টি প্র‌খর ছিল বলিয়াই তিনি তাঁহার নিজের ভাষাকে শেষ জীবনে এমন আকৃতি দিয়াছিলেন। (এমদাদ আলী, বঙ্গভাষা ও মুসলমান সমাজ বঙ্গীয় মুসলমান সাহিত্য পত্রিকা, শ্রাবণ ১৩২৫)
কোনো সন্দেহ নেই যে, একুশ বাঙালিকে উপহার দিয়েছে এক আলোকিত বর্তমান এবং ভবিষ্যৎ। এদিকে এ নিয়েও কোনো সন্দেহ নেই যে, এই ভবিষ্যতের পথ কুসুমাস্তীর্ণ নয়। বিরুদ্ধ শক্তি তাদের কার্যক্রম চালিয়ে যাচ্ছে নিরবচ্ছিন্নভাবে এবং তাদের সে কার্যক্রমের অভিঘাতে ভিতরে বাইরে দগ্ধ হচ্ছি আমরা। একদিন যে শক্তি বাংলা ভাষাকে খুব করে হিন্দুত্বের রঙে রঞ্জিত করে বাংলা ভাষাপ্রে‌মীদের পিছন থেকে ছুরি মেরেছিলেন আজ তারাই শুরু করেছেন অন্য খেলা। তারা চান না বাংলা ভাষা আপামর বাঙালির প্র‌াণের সামগ্র‌ী ও আত্মপ্র‌কাশের মাধ্যম হয়ে উঠুক। তারা চান, বাংলা ভাষাকে একান্তভাবে কুক্ষিগত করতে রাখতে; তাদের ব্যক্তিগত সম্পত্তিতে পরিণত করতে। তারা জানেন, তাদের এই কায়েমী স্বার্থসিদ্ধির ক্ষেত্রে বিশেষ কার্যকর পথ হল, বাংলা ভাষাকে তার নিজস্বতার ক্ষেত্র থেকে সরিয়ে এনে আরও বেশি বেশি করে সংস্কৃতের পোষাকে সজ্জিত করা। এটা করা হলে, বিশেষ একটা শ্রেণির বাইরে অন্যেরা বাংলা ভাষার উপর সেভাবে কর্তৃত্ব করতে পারবে না এবং তাদের কায়েমী স্বার্থ সুরক্ষিত থাকবে। এমন ভাবনা থেকেই তারা বাংলা ভাষার ব্যাকরণ রচনা করেছেন সংস্কৃতের আদলে; বাংলা শব্দের বানানে বহন করার চেষ্টা করছেন সংস্কৃতরীতির ঐতিহ্য। ওয়াকিবহাল মহল মাত্র অবগত আছেন যে, অদ্যাবধি বাংলা ভাষার কোনো প্র‌কৃত ব্যাকরণ রচিত হয়নি। বাংলা ভাষার নামে যে ব্যাকরণ এখন প্র‌চলিত আছে তা কার্যত সংস্কৃত ব্যাকরণের বাংলা সংস্করণ মাত্র। একটা সময়ে রবীন্দ্রনাথ তাঁর মতো করে উদ্যোগী হয়েছিলেন; রচনা করেছিলেন শব্দতত্ত্ব ও বাংলা ভাষার পরিচয়। তাঁর এই কৃতির সূত্রে উন্মুক্ত হয়েছিল বিরাট এক সম্ভাবনার দুয়ার। কিন্তু এই সম্ভাবনার ক্ষেত্রে সেভাবে জলসেচন করা হয়নি উত্তরকালে; হয়তো বা সচেতনভাবে। অব্যাবধি বাংলা ভাষায় যে বর্ণমালা প্র‌চলিত রয়েছে তা দুর্ভাগ্যজনক। এখানে এমন অনেক বর্ণ বর্তমান যার কিছুমাত্র ব্যবহার নেই; আবার এমন অনেক বর্ণের অস্তিত্ব নেই যার বহুল ব্যবহার বর্তমান। ‘ণ’, ‘শ’, ‘ষ’ প্র‌ভৃতি বাংলা ভাষায় সম্পূর্ণ অপ্র‌চলিত বিষয়। অথচ এসবকে বহন করা হচ্ছে দিনের পর দিন; অন্যদিকে ‘অ্যাখন’-কে লেখা হচ্ছে ‘এখন’। বাংলায় ‘অ্যা’ এর ব্যবহার নেই তাই এমন করতে হচ্ছে। এবং এখানেই শেষ নয়। বস্তুত সমস্যার শেষ নেই প্র‌চলিত বাংলা লেখনরীতিতে। একদিকে যেমন বাংলা বর্ণের বিপুল সংখ্যাধিক্য রয়েছে অন্যদিকে তেমনি রয়েছে গঠনগত জটিলতা। পরিসংখ্যান নিলে দেখা যাবে ‘মঙ্গল’ শব্দটিকে যথাযথভাবে লিখতে পারেন খুব কম জন। অথচ এমনটা না হওয়া খুবই স্বাভাবিক ছিল না। ম-এর পর ঙ-এর নিচে গ লিখে অনায়াসে মঙ্গল কথাটা লেখা যেত। আমরা তা করিনি, করার প্র‌য়োজন আছে বলেও অনেকক্ষেত্রে স্বীকার করি না। যুক্তি দিয়ে বলি, এতকাল তো এ নিয়ে কোনো অসুবিধা হয়নি! কিন্তু কে না জানে অসুবিধা হয়েছে এবং সময়ে সময়ে তা অত্যন্ত মারাত্মক রূপ নিয়েছে। বাংলা বর্ণরূপের সংখ্যা কয়েক শত। এমন বিরাট সংখ্যক বর্ণরূপকে আয়ত্ত করা মোটেই সহজসাধ্য নয়। একটা পর্যায়ে এসে আমরা বড়োরা হয়তো এতে অভ্যস্ত হয়ে উঠি। কিন্তু মনে রাখতে হবে, এই অভ্যস্ত হয়ে ওঠাই শেষ কথা নয়। কেন না আমরা (তথাকথিত শিক্ষিত জনরা) আসলে সংখ্যায় যৎসামান্য, অন্য অর্থে নগণ্য প্র‌ায়। আমাদের বাইরে রয়েছে বিরাট এক জনগোষ্ঠী, যারা কোনোদিনই এই বিরাট সংখ্যক বর্ণরূপকে আয়ত্ত করতে পারে না। ফলত তাদের মাতৃভাষা তাদের ধরা ছোঁয়ার বাইরের বিষয় হিসাবে থেকে যায়। ছোটোদের দিক থেকে বিষয়টি অত্যন্ত মর্মান্তিক। এমনও লক্ষ করা গেছে, পাঠভবনের মতো ওইসব নামী স্কুল সেখানে বাংলা এবং ইংরেজি উভয় ভাষাকে সমান গুরুত্ব দিয়ে পড়ানো হয় সেখানে একটা সময়ে এসে শিক্ষার্থীরা বাংলা ভাষা থেকে মুখ ফিরিয়ে নিয়ে ইংরেজি ভাষার উপর মনোনিবেশ করে। বাংলা ভাষার এই লিপি-সমুদ্র সন্তরণ করার বিষয়টি কিছুতেই উপভোগ করতে পারে না তারা।
শুধু কী লিপির সমস্যা! মোটেই নয়। বানানের সমস্যা তার থেকে হাজার গুণ গুরুতর। ই-ঈ, উ-ঊ, ণ-ন, শ-ষ-স জনিত বাধার প্র‌াচীর অতিক্রম করতে গিয়ে রীতমতো ঘাম ছুটে যায় আমাদের। সারা জীবনজুড়ে ছোটাছুটি করতে হয় অভিধান নিয়ে। ছাত্রদশা আর কিছুতেই ঘোচে না। বানান নিয়ে ভাবনা চিন্তা চলছে বহুদিন ধরে; সেই কলিকাতা বিশ্ববিদ্যালয়ের পক্ষে বাংলা বানান সংস্কারের উদ্যোগ গ্র‌হণ করা থেকে। কিন্তু কাঙ্ক্ষিত ফললাভ হয়নি আজও। বরং বলা চলে স্থানে স্থানে রীতিমতো অশ্বডিম্ব পোষণ করা হয়েছে। পশ্চিমবঙ্গ বাংলা আকাডেমির উদ্যোগে যে বনান সংস্কারের পক্ষে যে নেওয়া হয়েছে তা তুলনায় আশাব্যঞ্জক হলেও বাংলা ভাষার রাহুমুক্তির লক্ষ্যে কোনো নিদান দেওয়া হয়নি এখানে। বলা যায়, পুরনো পানীয়কে যুগের চাদিহার সঙ্গে কমবেশি সামঞ্জস্যপূর্ণ করে পরিবেশন করা হয়েছে। তৎসম শব্দ হলে তথায় সংস্কৃত বানান রীতি অনুসৃত হবে; অর্থাৎ সংস্কৃত মূলে যদি ঈ-কার থাকে বা শ থাকে তবে বাংলা বানানেও তা বজায় রাখতে হবে। কিন্তু কেন! সংস্কৃত উচ্চারণরীতি থেকে সরে এসে বাঙালিরা যেখন নিজস্ব উচ্চারণ রীতিতে স্থিত হয়েছে এবং সেটাই ভাষার বিবর্তনের সাধারণ রীতি সেখানে কেন বানানে সংস্কৃতানুগ হতে হবে। এ এক ধরণের অন্ধ আনুগত্য; এমন অন্ধ আনুগত্য কোনো ভাষা সম্প্রদায়কে খাদের কিনারায় নিয়ে গিয়ে দাঁড় করায় এবং ভাষার ভাষার ক্ষেত্রেও তার ব্যতিক্রম হচ্ছে না। প্র‌চলিত লেখ্য বাংলা অধিকাংশ ক্ষেত্রে কোনোরকম আশ্রয় দিচ্ছে না বাঙালি আম জনতাকে। তারা তাদের মাতৃভাষা-ক্ষেত্র থেকে ক্রমশ বিচ্ছিন্ন হয়ে পড়ছে এবং জাতির ভবিষ্যককে নিক্ষেপ করছে অন্ধকারের গভীরে।
আমাদের অভিজাত সমাজ একদিকে যেমন সংস্কৃত ভাষাকে ঢাল হিসাবে ব্যবহার করে বাংলা ভাষা ক্ষেত্রে তাদের কায়েমী স্বার্থ বজায় রাখার সুবন্দোবস্ত করেছে অন্যদিকে তারাই আবার বাংলা ভাষার সতীন এর আসনে প্র‌তিষ্ঠিত করেছে ইংরেজি ও হিন্দি ভাষাকে। অভিজাত বাঙালির ইংরেজি ভাষাচর্চা আজকের বিষয় নয়, ইংরেজ অধিকারের প্র‌থম দিন থেকে এর প্র‌চলন রয়েছে। কিন্তু সেদিনের সেই ইংরেজিচর্চা ও আজকের ইংরেজি প্র‌ীতির মধ্যে তৈরি হয়েছে আসমান জমিন ব্যবধান। সেদিনের অভিজাত বাঙালি ইংরেজি ভাষার চর্চা করতো, পাশাপাশি বাংলা ভাষাকেও আয়ত্ত করতো উত্তম রূপে; তারা বাংলা ও ইংরেজি উভয় ভাষাতে লিখতে পড়তে সিদ্ধ হস্ত ছিল; ইয়ংবেঙ্গল গোষ্টীর সামান্য ব্যতিক্রম ব্যতিরেকে। এখন কিন্তু তা হচ্ছে না। এখনকার অভিজাত সমাজের একটা অংশ লেখার ক্ষেত্রে বাংলা ভাষাকে নিতান্ত ব্রাত্য বিষয় বলে মনে করে; তাদের ধারণা লেখ্য বাংলা বন্ধ্যাত্মের দোষণে দুষ্ট; এ ভাষার মনের কথা বলা তো বটেই, কাজের কথাও যথাযথভাবে বলা যায় না। তারা তাই ইংরেজিতে লেখালিখি করে। কে না জানে, এখন দেশীয় ক্ষেত্রে হিন্দি এবং আন্তর্জাতিক ক্ষেত্রে ইংরেজি-র একাধিপত্য। কর্মক্ষেত্রে প্র‌তিষ্ঠিত হতে হলে হিন্দি বা ইংরেজির কোনো বিকল্প নেই। তাই তারা নিজেরা তো বটেই তাদের ছেলেমেয়েদেরকেও হিন্দি ও ইংরেজিতে রপ্ত করে তুলছে; তাদের পড়াশুনার ব্যবস্থা করছে ইংরেজি মাধ্যম এমন সব স্কুলে সেখানে বাংলা ভাষাকে নিতান্ত অবজ্ঞার দৃষ্টিতে দেখা হয়। ফলত ফল যা হওয়ার তাই হচ্ছে। বাংলা ভাষা ক্রমশ নির্বাসিত হচ্ছে অভিজাত বাঙালির মানসক্ষেত্র থেকে। কখনো কখনো এমনও দেখা যাচ্ছে, কোনো একটি সভায় উপস্থিতজনদের মধ্যে সকলেই বাঙালি, সকলেই বাংলা ভাষায় বাক্যালাপ করতে অভ্যস্ত, তথাপি সেখানে ইংরেজি ভাষায় সভার কাজ পরিচালিত হচ্ছে। স্থানে স্থানে অবস্থা এমন দাঁড়িয়েছে যে, অভ্যাস না থাকার কারণে কেউ চাইলেও বাংলা ভাষায় তার বলার কথাকে গুছিয়ে বলতে পারছে না।
একটা জাতির সাংস্কৃতিক বন্ধ্যাত্মকে নিশ্চিত করার জন্য যা কিছু করার দরকার তার সবটাই করেছি বা করতে চলেছি আমরা। কোনো সন্দেহ নেই, এক দূষিত ও বীভৎস ভবিষ্যৎ অপেক্ষা করছে আমাদের জন্য। ওপার বাংলার বাঙালি সমাজ তুলনায় অপেক্ষাকৃত ভালো অবস্থানে রয়েছে নিশ্চয়ই। কিন্তু মনে তাদেরও দূর ভবিষ্যৎ খুব নিরাপদ নয়। ওখানকার নতুন প্র‌জন্ম এখন বাইরে বাইরে একুশের ঐতিহ্যকে যথেষ্ট পরিমাণে বহন করলেও একুশের নিহিত সত্যের উত্তাপে আর সেভাবে তপ্ত হচ্ছে না। তাদের জীবনযাপনে ও মননে একটা বৈশ্বিকতা ক্রমশ প্র‌কট হচ্ছে। এমন অবস্থার তাদের পক্ষেও অদূর ভবিষ্যতে একুশের ঐতিহ্য থেকে বিচ্যুত হওয়া মোটেই অস্বাভাবিক নয়।
এখন কথা হল, এই নষ্ট ভবিষ্যৎকে প্র‌তিহত করা যেতে পারে কোন পথে, কীভাবে। মনে রাখতে হবে, পথ আছে এবং সে পথ বন্ধুর হলেও একান্ত দুর্গম নয়। আসলে বাংলা ভাষার শ্রীবৃদ্ধির পথে যেমন বেশ কিছু প্র‌তিবন্ধকতা রয়েছে তেমনি রয়েছে অতি সম্ভাবনাময় কিছু বিষয়ও। অনেক প্র‌তিবন্ধকতা সত্ত্বেও অদ্যবাধি নিয়মিতভাবে প্র‌কাশিত বাংলা ভাষাশ্রিত বই এর সংখ্যা অগণিত; পাশাপাশি রয়েছে বিরাট সংখক পত্র-পত্রিকা। বাংলা ভাষাকে আশ্রয় করে এখন নিয়মিতভাবে প্র‌কাশিত পত্র-পত্রিকার সংখ্যা কয়েক সহস্র‌। একটি আঞ্চলিক ভাষাশ্রিত এত অধিক সংখ্যক পত্র-পত্রিকার দ্বিতীয় দৃষ্টান্ত আছে বলে আমাদের জানা নেই। সবচেয়ে বড়ো কথা, এইসব পত্র-পত্রিকার সিংহভাগই অবাণিজ্যক। বাঙালিরা তাদের ঐকান্তিক সাংস্কৃতিক চেতনায় স্নাত হয়ে অধিকাংশ ক্ষেত্রে গাঁটের পয়সা খরচ করে পত্র-পত্রিকা প্র‌কাশ করে থাকে। খুবসম্ভব কোনো আঞ্চলিক ভাষাশ্রিত কবিতা গ্র‌ন্থের সংখ্যা বাংলা-তেই বছরে সবচেয়ে বেশি সংখ্যায় প্র‌কাশিত হয়। প্র‌তিদিনই কোনো না কাব্যগ্র‌ন্থ প্র‌কাশিত হচ্ছে। একটা ভাষা-সংস্কৃতিকে ভিতর থেকে বাঁচিয়ে রাখার পক্ষে এর থেকে উজ্জ্বল দৃষ্টান্ত আর কী হতে পারে!
অর্থাৎ বাঙালিদের মধ্যে একটা শ্রেণি যেমন বাংলা ভাষাকে রীতিমতো গলাধাক্কা দিচ্ছে অন্য একটা শ্রেণি তেমন তাকে বুক দিয়ে আগলে রাখার চেষ্টা করছে। বলার অপেক্ষা রাখে না, এই বিপ্র‌তীপতা বাংলা ভাষা-সংস্কৃতির ক্ষেত্রে প্র‌থম ও প্র‌ধান কথা। সেই প্র‌থম দিন থেকে এই প্র‌বণতা লক্ষ করা যাচ্ছে। সেন রাজন্যবর্গ যখন বাংলা ভাষাকে দলিত মথিত করতে বদ্ধপরিকর হয়েছিল তখন তাদেরকে প্র‌তিহত করেছিল সেদিনের নিম্নবর্ণীয় বৌদ্ধ সমাজ; আজও তেমনি ইউরোপীয় ও তথাকথিত ভারতীয়ত্বের প্রে‌মে মুগ্ধ জনসমাজ যখন বাংলা ভাষাকে যাদুঘরের সমাগ্র‌ীতে পরিণত করার পরিকল্পনা করেছে তখন একে রক্ষা করার জন্য প্র‌াণপণ করেছে একটা শ্রেণি; তাদের হার না মানা মানসিকতা সকলের দৃষ্টি আকর্ষণ করেছে। সবমিলিয়ে লড়াই বেশ জমে উঠেছে। এই লড়াই এ কারা শেষাবধি জয়লাভ করবে তা ভবিষ্যৎ বলবে; তবে ইতিহাসের সাক্ষ্য থেকে প্র‌তীয়মান হচ্ছে এক্ষেত্রে দুর্বৃত্তদের পরাভবের প্র‌বল সম্ভাবনা রয়েছে।
লেখক পরিচিতি: অধ্যাপক, বাংলা বিভাগ, আলিয়া বিশ্ববিদ্যালয়, কলকাতা।
