এক
সে বলেছে, সে নয়, তুমি দোষী। তুমি বলছো, তুমি নও, সে দোষী। দুটো বাক্য বলে চুপ করে মিতুর দিকে তাকিয়ে রইলেন দুজনেরই শিক্ষক আলি আকবর স্যার। মিতুর সরল মুখে দোষের চিহ্ন নেই। ডাগর চোখের কালোমণিতে টলমল জলের ফোঁটাও নেই। নেই কাঁদো কাঁদো চেহারা কিংবা ক্রোধের কোনো চিহ্ন। নিষ্পাপ, নিরপরাধ মুখটা দেখে ভাবার কোনো সুযোগ নেই মিতুই অপরাধী। উদ্বেগের রেখাও অনুপস্থিত ওর কপালের ভাঁজে। প্রমিত যখন ঘটনাটা খুলে বলেছে তখন তাকেও অপরাধী মনে হয়নি। মিতুকেই দোষ দিয়ে গেছে একচেটিয়া। ঘটনা তো ঘটেছে একটা, কিংবা অসংখ্য ঘটনার খারাপ প্রতিক্রিয়া জমতে জমতে যখন সমস্যা পাহাড়সমান হয়েছে, টের পায়নি ওরা। তালি একহাতে বাজে না–এ প্রবাদটা স্মরণ করিয়ে দিয়ে মিতুর উদ্দেশে তিনি প্রশ্ন করলেন, তোমার কোনো দোষ নেই! তুমি নিশ্চিত?
প্রমিতের কথা আগে শুনে আপনি বোধহয় একপেশে হয়ে গেছেন। তাই এই ধরনের প্রশ্ন করতে পারলেন! এবার বেশ গোসসা মনে কথাটা বলে ফেলল মিতু। নিজের দোষ তো ধরতেই পারল না, দোষ করেছে কিনা তা যাচাই না করে বরং শিক্ষকেরই দোষ ধরা শুরু করল ও।
আমি উঠি। এ বিষয়ে আপনার সঙ্গে আর কথা বলতে ইচ্ছা করছে না। মধ্যস্থতা করার আগেই আপনি নিজেকে দোষের পাল্লায় তুলে ফেলেছেন। পক্ষ নিয়ে ফেলেছেন।
শোনো, মিতু। ভালো করে শোনো। বুশ বলেছেন সাদ্দাম দোষী, সাদ্দাম বলেছেন বুশ দোষী। ভারত বলছে পাকিস্তান দোষী, পাকিস্তান বলছে ভারত দোষী। চীন বলছে আমেরিকা দোষী, আমেরিকা বলছে বিশ্ববাণিজ্য দখল করার জন্য চীন ক্রমাগত অপরাধ করে যাচ্ছে। ঘরে ঘরে দেখবে, তোমাদের দুজনের কথা বাদ দাও, স্বামী বলছে স্ত্রী দোষী, স্ত্রী বলছে স্বামী। টিনএজ কন্যা বলছে মা দোষী, মা বলছে মেয়ে বিগড়ে গেছে, কথা শোনে না। পড়ে না। রেজাল্ট খারাপ করে মেয়ে রসাতলে যাচ্ছে, গোল্লায় যাচ্ছে। আর এসব কথা মাথায় রেখে আমি এখনও তোমাদের দুজনের কথা বিচার করিনি। মতামত দিইনি। কিছু কমন কথা বলার চেষ্টা করছি।
মনে হচ্ছে কমন কথার ফাঁকে ওর দোষ না দেখে আমার দোষ। দেখবেন। আপনার থেকে কিছুই আশা করতে ইচ্ছা করছে না আর। আমি উঠলাম।
পরিবেশটা খারাপ হয়ে গেল। আলি আকবর স্যার বিব্রতবোধ। করলেন। মানুষ তাকে সম্মান করে। বিপদে পড়লে সবাই পরামর্শ চাইতে আসেন তার কাছে। তিনি সাধারণত কোনো রায় দেন না। নিজেকে নিউট্রাল রাখার চেষ্টা করেন। কথার মাধ্যমে সবার সমস্যার জট খুলে বের করে আনার চেষ্টা করেন। ননজাজমেন্টাল কথা বলে থাকেন। এখন একটা প্রবাদ প্রসঙ্গ তুলে মিতুর মন বিগড়ে দিয়েছেন, বুঝতে পারলেন। তবু ভেঙে পড়লেন না। মিতু তাঁর কক্ষ ছাড়ার আগেই মরিয়া হয়ে বললেন, সেই-ই বুদ্ধিমান যে নিজেকে সমালোচনা করতে পারে। নিজের দোষ ধরতে পারে, তা সংশোধন করতে পারে।
আমার দোষ না ধরে যে দোষ করেছে তাকে ধরতে বলুন। তাকে সংশোধন হতে বলুন। আবারও সোজা কথায় বেঁকে যেতে লাগল মিতু। আবারও কথার পিঠের কথা নিজের ঘাড়ে চেপে নিয়ে বিদ্রোহী হয়ে উঠতে লাগল।
না, না। কেবল তোমাকে তোমার দোষ ধরার কথা বলছি না। প্রত্যেক মানুষের উদ্দেশেই কথাটা শোনালাম। এ প্রসঙ্গে দর্শন কী বলে, জানো?
আমার জানার দরকার নেই। প্রমিতকে বলুন। সে নিজেকে সংশোধন করুক। তাহলে সব সমাধান হয়ে যাবে। ধর্ম আর দর্শনের কথা শুনতে চাই না। মিতুর রাগ চক্রবৃদ্ধি হারে উঁচুতে উঠে যেতে লাগল, আলি আকবর স্যার খেয়াল করতে পারলেন না। বিশ্লেষণের ঘোরের মধ্যে থেকেই তিনি বলতে লাগলেন, দর্শন বলেছে নো দাইসেলফ। নিজেকে জানো। নিজেকে জানা মানে নিজে নিজেকে খুঁড়ে দেখা। অতলে নিজের কোনো ঘাটতি আছে কিনা, নিজের কী কী সামর্থ্য আছে তাও বোঝা। বুঝতে পারলে জীবন সুন্দর হয়। যুগলজীবন তো অবশ্যই সুন্দর হতে তখন বাধ্য। দুজনেই আগে নিজেদের চিনতে হবে। তারপর অন্যকে চেনা সহজ হয়। বোঝা সহজ হয়।
যুগলজীবন সুন্দর করার কথা শুনে রাগের স্কেলে উঁচু পারদ নিচে নেমে এলো। চলে যেতে গিয়েও ফিরে এলো মিতু। চুপচাপ বসে পড়ে ভাবল যুগলজীবন সুন্দর হোক, চায় ও। মনে-প্রাণে চায়। অথচ যুগলজীবন বর্তমানে অসুন্দর নয় কেবল, ফাটল তৈরি হয়ে গেছে সুন্দর বাঁধনের ইমারতে। সুযোগ পেয়ে আলি আকবর স্যার আবার বলতে লাগলেন, মনস্তত্ত্ব বলেছে সেলফ ইভ্যালুয়েশনের কথা। সেলফ ক্রিটিসিজমের কথা। পজিটিভ হওয়ার কথা। সব কথার মর্মকথা হচ্ছে নিজেকে চেনা, জানা, বোঝা আর নিজেদের জীবন সংসার, দেশটাকে সুন্দর করা।
আপনার লেকচারটা এখন ভালো লাগছে। আগে মনে হয়েছে প্রমিতের নৌকায় উঠে আপনি যেদিকে ঝড় সেদিকে পাল তুলে দিয়েছেন। আর আমাকে উপদেশ দিচ্ছেন।
যাক। তোমার এ বুঝটার জন্য ধন্যবাদ।
ধন্যবাদ দিলে সংসার টিকবে না। আমাদের সমস্যার সমাধান করে দিন। না দিলে আমি ওকে ডিভোর্স দিয়ে দিব। ও যেমন আপনার প্রিয় ছাত্র। আমিও। নিরপেক্ষভাবে নিজে বুঝে আমাদের সমাধান দিন।
কথা শেষ করে উঠে গেছে মিতু। আলি আকবর স্যার মিতুর চলে যাওয়া পথের দিকে তাকিয়ে আছেন। একবার ফিরে স্যারের চোখের দিকে তাকাল ও। অতি প্রিয় স্যার নিশ্চয় সমস্যার সমাধান করে দিবেন। কিছুতেই ও সংসার ভাংতে চায় না। শেষবারের মতো মরিয়া হয়ে বলল, আমার একটা কন্যাশিশু আছে। সব বোঝে এখন। ভালো ভালো কথা বলতে শিখেছে। বাবার সঙ্গ চায়। প্রমিত যখন আমাকে গালাগাল করে, আমার সঙ্গে চিৎকার চেঁচামেচি করে তখন ভয়ে সে কুঁকড়ে যায়। ওর নরম মন কি ব্যথা পায় না? ও কি সুস্থ হয়ে বড় হতে পারবে? ওর বৈশিষ্ট্যে ভয় আর আতঙ্কের ছায়া বসে যাবে না? আপনিই বলুন। এমন চলতে থাকলে মেয়েকে নিয়ে আমার আলাদা হয়ে যাওয়া উচিত না? কথাটা আপনার মাথায় দিয়ে গেলাম। ওকে সংশোধন হতে বলুন। শেষ সুযোগ দিচ্ছি। বলে দেবেন। প্রমিতকে।
স্যার একবার বলতে চাচ্ছিলেন, তুমি চিৎকার কোরো না, চেঁচামেচি আর গালাগালি কোরো না, এসব কথা না বলে থেমে গেলেন। তিনি বুঝেছেন বড় আস্থা নিয়ে ওরা আলাদা আলাদাভাবে দুজনের সমস্যার কথা বলে গেছে। প্রমিত সংসার ভাঙতে চায় না। সে-কথা জোর দিয়ে বলেছে। মিতু ভাঙার হুমকি দিয়েছে। সমস্যার সমাধা না হলে কী করবে তা স্পষ্ট করে বলে গেছে। শিক্ষক হিসেবে স্যারও চাচ্ছেন না ওদের সংসার ভেঙে যাক। তাহলে উপায়?
দুই
কখনও রাত করে বাড়ি ফেরে না প্রমিত। আজ দেরি হচ্ছে। এখন প্রায় এগারোটা। অস্থির হয়ে পড়লেন ওর মা। এদিকে বউমাও নাতনি রোদ্দুরকে নিয়ে চলে গেছে বাপের বাড়ি। বউয়ের সঙ্গে ছেলের বনিবনা হচ্ছে না। বিষয়টাও তাঁকে ভাবিয়ে তুলেছে। কোনো কিছু না ভেবে ফোন করে বসলেন মিতুকে, প্রমিত কি তোমাদের আনতে গেছে, বউমা?
আপনার কী মনে হয়, আপনার ছেলে যেরকম ত্যাড়া, সেরকম গোঁয়ার, সে কি আসবে আমাকে নিতে? আসতে পারে?
বউমার কষ্টের রোষও থামিয়ে দিতে পারল না শাশুড়ির উদ্বেগ। বরং আবার প্রশ্ন করলেন, তাহলে সে যায়নি তোমাদের বাসায়?
প্রশ্নটা শোনার সঙ্গে সঙ্গে মিতু তাকাল দেয়াল ঘড়ির দিকে। রাত এগারোটার কাঁটা পেরিয়ে গেছে। এখনও প্রমিত বাড়ি ফেরেনি বুঝতে পেরে গোপনে সেও শঙ্কিত হয়ে গেল। যত রাগ আর অভিমান, সব পানি হয়ে গেল। ক্রোধ চাপা পড়ে গেল। উৎকণ্ঠায় ডুবে গিয়ে প্রশ্ন করল, দুপুরের পর বাসায় ফেরেনি একবারও?
না, বউমা! ভেবেছিলাম তোমাদের বাসায় গেছে। তাই ভয় লাগেনি। এখন তো ভয় করছে।
ফোন করুন।
করেছিলাম। ওর ফোন অফ আছে।
শুনে আবারও রাগ বেড়ে গেল। উৎকণ্ঠার বদলায় ক্রুদ্ধ হয়ে বলে বসল, নিশ্চয় আমাকে সাজা দেওয়ার জন্য মোবাইল অফ রেখেছে!
তা কেন হবে, বউমা? বিপদ-আপদও তো হতে পারে।
বিপদ-আপদের কথা শুনে এবার সত্যি সত্যি শংঙ্কা উড়ে এসে জুড়ে বসল মনঘরে। অভিমান আর ক্রোধও উড়াল দিয়ে পালিয়ে গেল। মা ঠিকই বলেছেন। রাতে কখনও বাইরে থাকে না প্রমিত, বাইরে থাকলে সেট অফ রাখবে–কথাটা একদম ঠিক নয়। আবার আচমকা ওর মাথায় প্রশ্ন জেগে উঠল, আমাকে শাস্তি দেওয়ার জন্য কি এমনটা করল?
হ্যাঁ। এটাই তার উদ্দেশ। নিশ্চয় কূট চিন্তা নিয়ে নিজেকে লুকিয়ে রেখেছে। ভাবনাটা শক্ত করে দিলো ওর মনের গিঁট। শাশুড়ির সঙ্গে আর কথা বলতে ইচ্ছে করছে না। আবার লাইনও কেটে দিতে পারছে না। প্রমিতের ওপর ছলকে পড়া রাগ ওর মায়ের ওপর ঝাড়তে চাইল না। চুপ করে রইল।
বউমা, লাইনে আছো?
জি।
কী করব? ওর কোনো ঘনিষ্ঠ বন্ধুকে কল করব?
করুন।
কারও তো নাম্বার জানা নেই। কার নম্বরে ফোন করব?
আপনার ছেলের কোনো ঘনিষ্ঠ বন্ধু নেই। সাধারণ বন্ধুও নেই। তার বন্ধু সে নিজেই। নিজের মধ্যেই ডুবে থাকে। নিজের কাজের ঘোরে থাকে। কাজই তার বন্ধু।
ঠাণ্ডা মাথায় কথাটা বললেও কথার পিঠে ধারালো শান আছে। বুঝলেন শাশুড়ি। কথার পিঠে আর কথা না বাড়িয়ে বললেন, রাখি। বউমা। সে তোমাকে কল করলে আমাকে জানিয়ো। তিনি বউমার ওপর রাগ করলেন না। জানেন কথাটা ভুল বলেনি সে। কাজ-পাগল ছেলেটা সত্যিকারের কাজ-পাগলই। এটা দোষের কিনা কে জানে। তবে বুঝেছেন ছেলে বউ-বাচ্চার প্রতি সময় দিতে পারে না। কিন্তু সে যা করে সংসারের উন্নতির জন্যই করে। বউ-বাচ্চাকে স্বাচ্ছন্দ্যে রাখার জন্যই করে। আজেবাজে আড্ডায় থাকে না। বাজে কাজে সময় খরচ করে না। বউমার মনে জেদ থাকা স্বাভাবিক। নিশ্চয় এ জেদ পানি হয়ে যাবে। নিশ্চয় ছেলের স্বভাব একসময় বুঝবে বউমা। নিশ্চয় সব ঠিক হয়ে যাবে। লাইন কেটে ভাবতে পেরে স্বস্তি পেলেও ছেলের জন্য দুশ্চিন্তার ঘোর থেকে বেরুতে পারলেন না। প্রমিতের ঘরে ঢুকে ওর কোনো নোটবুক আছে কিনা খুঁজতে লাগলেন। ডায়েরিও। টেবিলের উপর খুঁজতে গিয়ে একটা অফিস ফাইলও পেয়ে গেলেন। আশ্চর্য হয়ে দেখলেন অফিসের ফাইলও বাসায় নিয়ে আসে ছেলে। এটা ঠিক নয়, জানেন তিনি। জানলেও বোঝেন কাজের বাড়তি চাপ সামাল দিতেই এমনটা করতে হয় ওকে। এ চাপ ওকে ক্ষতি করে তাও বুঝলেন। ফাইল ঘাটতে গিয়ে হঠাৎ বেরিয়ে এলো একটা চিরকুট। তাতে লেখা
কথা বলুন। পাশে নাম। একটা মোবাইল নাম্বার। এটা কেমন নাম, এক্সবুম। নিশ্চয় ছদ্মনাম। সাংকেতিক শব্দের আড়ালে নিশ্চয় ডুবে আছে আসল নাম। তবু ওটাতে কল করার সিদ্ধান্ত নিয়ে মুঠোফোনে টুকে টাচস্ক্রিনে আলতো ছোঁয়া দিয়ে কল করে বসলেন। রিং হচ্ছে। সাড়া নেই অপর পাশে। কল এনগেজড সিগন্যাল ভেসে ওঠার পর থেমে গেলেন তিনি। আঙুলের কাজ থেমে থাকলেও আবার কল করার ইচ্ছা জেগে উঠল। থমকে আছে আঙুলের ডগা। মন থমকে নেই। সচল মনে ধাক্কা খেলেন। কল ব্যাক করেছে
এক্সবুম। সেটের ভয়েস লাউড করে টেবিলে রাখলেন। একটা মেয়ে কণ্ঠ, কী! আসব!
জবাব দিলেন না, সায়েরা আমিন, প্রমিতের মা। চুপ করেই রইলেন।
শুনলাম তোমার বউ তোমাকে ছেড়ে চলে গেছে! কথাটা কি ঠিক?
দ্বিতীয় প্রশ্নেরও জবাব দিলেন না সায়েরা আমিন।
কী! চুপ করে আছো কেন? তুমি বললে আসব। না বললে আসব না। জোর করার বিষয় না তো!
সায়েরা আমিনের মাথা ঘুরে উঠল। এত ভদ্র আর সজ্জন প্রমিত
এক্সবুম নামে কার সঙ্গে জড়িয়েছে? কোনো অসৎ মেয়ের ফাঁদে পড়েনি তো ও! মন খেপে উঠলেও খারাপ কিছু চিন্তা করতে পারলেন
তিনি। যুগ খারাপ। যুগের আবহ খারাপ জেনেও ছেলে খারাপ পথে গেছে? তাঁর মাথায় উদ্বেগের আগুন তুষের আগুনের মতো জ্বলে উঠল।
ফোনসেট অফ করার জন্য হাত বাড়ানোর মুহূর্তেই সেট তুলে নিলেন হাতে।
সঙ্গে সঙ্গে আবার কল এলো, এক্সবুম!
এবার কল রিসিভ করে প্রশ্ন করলেন, কে আপনি?
নারী কণ্ঠের প্রশ্ন শুনেই বিচ্ছিন্ন হয়ে গেল লাইনটা।
কলার কে আবিষ্কারের চেয়েও বড় চিন্তা ঢুকে গেল মাথায়। ছেলে কি তাহলে
এক্সবুমকেও কল করছে না? সবার থেকে বিচ্ছিন্ন হয়ে আছে!
তিন
বউমার কল পেয়ে উদ্বিগ্ন সায়েরা আমিনের রাত জাগার ক্লান্তি ঘুচে গেল। ফোন রিসিভ করেই প্রশ্ন করলেন, খবর পেয়েছো, বউমা? প্রমিত কি তোমাদের বাসায় গেছে?
না, সে বাসায় ফিরেছে কিনা, জানার জন্য ফোন করেছি।
তো, কী করব এখন?
বুঝতে পারছি না।
তাহলে চলো থানায় গিয়ে খোঁজ নিই।
আপনি একা যাবেন?
না। একা কেন? দুজনেই চল।
আচ্ছা, আমি আসছি। আপনি রেডি থাকুন।
সায়েরা আমিন শান্তি পেলেন। উদ্বেগের মাঝেও মনে শান্তি এলো দেখে কিছুক্ষণ চোখ বুজে থেকে ভাবলেন ওদের সম্পর্কে বড়ো ফাটল নিশ্চয়ই তৈরি হয়নি। মান-অভিমানের চাপে দুজনের মধ্যে দূরত্ব তৈরি হয়েছে। নিশ্চয় এ দূরত্ব ঘুচে যাবে। সঙ্গে সঙ্গে মনে হলো
এক্সবুমর কথা। তৃতীয়-জনের কাছে ভিড়ছে কেন ছেলে? এ ধরনের ঘেঁষা কাল হয়ে দাঁড়াতে পারে। শাশুড়ি হয়েও বউমার দোষ না ধরে ছেলের দোষ ধরতে পারছেন দেখে নিজেও স্বস্তি পেলেন। বুঝে গেছেন এ মুহূর্তে বউমার জোরালো সাপোর্টের কোনো বিকল্প নেই। এ ভাবনার পেছনেও ছেলের স্বার্থ জড়িত–তাও চেতন মনে নাড়া দিল। ছেলেকে উদ্ধারে বউমার শান্ত মেজাজই যথেষ্ট। ভাবতে ভাবতে বাইরে যাওয়ার জন্য প্রস্তুতি নিতে লাগলেন। প্রস্তুতি থেমে গেল ডোর বেলের শব্দ পেয়ে। দ্রুত দরজা খুলে দেখলেন
উবার থেকে নামছে প্রমিত। এক অপরিচিত তরুণ তাকে গাড়ি থেকে নামাতে গিয়ে তাল হারিয়ে পড়ে গেলেন সড়কের পাশে। আরেকজন দরজার সামনে ডোর বেলের পাশে দাঁড়িয়ে আছেন।
আপনি কি প্রমিত সাহেবের মা? পাশে দাঁড়ানো তরুণের প্রশ্ন শুনে উদ্বেগের ঘোরে থাকা অবস্থা থেকে মুক্ত হয়ে সায়েরা আমিন জবাব দিলেন, হ্যাঁ। ওর মা।
মহাখালি ব্রিজের বড় পিলারের পাশে পড়ে ছিলেন উনি। ভোরে আমরা যাচ্ছিলাম মহাখালি বাসস্ট্যান্ডের দিকে। আমাদের গাড়ি ওই দিক দিয়ে যাচ্ছিল। ভাগ্য ভালো উবারের স্টার্ট বন্ধ হয়ে গিয়েছিল পিলারের কাছে গিয়ে। ওনার কাতর ডাক শুনে তুলে নিয়েছি। কিছুটা শক্ত আছেন দেখে হাসপাতালে না নিয়ে বাসার ঠিকানা বলতে পারায় বাসায়ই নিয়ে এলাম।
ও ভালো আছে তো!
এখন ভালো। জ্ঞান আছে। কথা বলতে পারছেন। তবে শরীরটা বেশ দুর্বল। মনে হয় মলম পার্টির কবলে পড়েছিলেন, অজ্ঞান ছিলেন। সারারাত।
মলম পার্টি?
হ্যাঁ। তাই মনে হলো আমাদের। চোখে মলম ঢেলে অজ্ঞান করার সুগন্ধি মাখা রুমাল দিয়ে ওরা নাকে চেপে ধরে সব ছিনিয়ে নেয়। মনে হয় তেমন কিছু ঘটেছে প্রমিত সাহেবের সঙ্গে।
কথা শুনে কিছুক্ষণ বোকার মতো দাঁড়িয়ে থাকলেও হঠাৎ ছুট দিলেন ছেলের দিকে। ছেলেকে জড়িয়ে ধরে নিয়ে এলেন। ঘরের দিকে এগোতে এগোতে বললেন, আপনাদের প্রতি কৃতজ্ঞতার শেষ নেই। দয়া করে ঘরে আসুন।
না। না। আমরা বসব না। আমাদের দেরি হয়ে গেল। ময়মনসিংহ যাব আমরা। ময়মনসিংহ কৃষি বিশ্ববিদ্যালয়ের ছাত্র আমরা।
নিজেদের যাত্রা ভেঙে আমার ছেলেকে উদ্ধার করে এনেছে তোমরা। অনেক আদর আর দোয়া থাকল তোমাদের প্রতি। প্রথমে আপনি করে বললেও পরে সন্তানতুল্য ভেবে তুমি করে সম্বোধন করায় ওরা মাতৃস্নেহ পেয়ে খুশি হয়ে গেল। তারপরেও বলল, আন্টি, আমাদের যেতে হবে।
সায়েরা আমিন পরম স্নেহে দুই তরুণের মাথায় হাত বুলিয়ে দিলেন। কৃতজ্ঞতা প্রকাশ করলেন। ওরা বেরিয়ে যাওয়ার পর ছেলের কাছে এলেন। চোখে-মুখে পানি দেওয়ার পর কিছুটা স্বস্তি লাগছে প্রমিতের। তারপরও কোনো কথা বলছে না ও। বিছানায় গিয়ে শুয়ে পড়ল। ছাদের দিকে তাকিয়ে রইল।
কী করবেন, কী বলবেন বুঝতে পারছেন না সায়েরা আমিন। একপলক তাকালেন ছেলের দিকে। কপালে হাত রাখলেন। কোনো প্রশ্ন নেই। মুখে কোনো শব্দ নেই। তবে স্বস্তি এসেছে তার মনে। সারা রাত উদ্বেগে কাটিয়েছেন, থানায় গিয়ে জিডি করার কথা ভেবেছেন। এখন ভাবছেন কী খাওয়াবেন ছেলেকে। হঠাৎ মনে হলো ছেলে সকালে গ্রিন টি পান করে। চায়ের পানি গরম করার জন্য কিচেনের দিকে এগিয়ে গেলেন তিনি।
চার
উবারে চড়ে এসেছে মিতু। সঙ্গে কন্যা রোদ্দুরও আছে। নামে রোদ্দুর হলেও কন্যার মুখে জমে আছে মেঘ। মিতুর চোখেমুখে মেঘ নেই। আছে উৎকণ্ঠা। ঝড়। মা-মেয়ে মেঘ আর ঝড় নিয়ে ঘরে ঢুকে চমকে উঠল। রোদ্দুর এক লাফে ছুটে গিয়ে জড়িয়ে ধরল বাবাকে। মেয়ের আনন্দধ্বনিও মিতুর নতুন বোধটা টলাতে পারল না। ও ভেবে নিয়েছে শাশুড়ি মিথ্যা বলেছেন। কৌশলে ওকে আর রোদ্দুরকে বাসায় ফিরতে বাধ্য করেছেন। অথচ প্রতিজ্ঞা করে নিয়েছিল স্বামীর অবস্থা চেঞ্জ না হলে, ফিরবে না আর এ বাড়িতে। ওর বোধে জেগে ওঠা শাশুড়ির মিথ্যা ছলনা ক্ষুব্ধ করে তুলল ওকে। ক্ষোভ থেকে অনড় এক মনোভাব জেগে উঠল ওর মনে। শাশুড়িকে চা নিয়ে আসতে দেখেও কোনো কথা ফুটল না ওর মুখে।
চা হাতে এগিয়ে এসে শাশুড়ি দেখলেন মিতুকে। হঠাৎ উচ্ছ্বসিত হয়ে প্রশ্ন করলেন, তুমি এসে গেছে, বউমা?
দেখতেই তো পাচ্ছেন আমাকে।
রোদ্দুর আসেনি?
আপনার কী মনে হয়, রোদ্দুরকে আমি রেখে আসতে পারি?
না। তা নয়। কখনই রেখে আসবে না। জানি আমি।
তো! প্রশ্ন করলেন কেন?
বউমার কাট কাট কথা শুনে হতবাক হয়ে গেলেন সায়েরা আমিন। ছেলের দুর্দশার কথা বলতে ভুলে গেলেন। ধীরে ধীরে ঢুকলেন ওদের শোবার ঘরে। খাটে শুয়ে আছে প্রমিত। কাছে গিয়ে প্রশ্ন করলেন, এখন কেমন লাগছে, বাবা?
রোদ্দুরকে দেখে ভালো লাগছে। রোদ্দুর বলল ওর মাও এসেছে। সে কোথায়, আম্মা?
ওকে তো দেখলাম ঘরের বাইরে দাঁড়ানো। বোধ হয় রেগে আছে এখনও। নিশ্চয় তোমার সব কথা শোনার পর সহজ হয়ে যাবে।
বলোনি? আমার কী হয়েছে জানে না সে?
না, বলিনি। বলার সময় পেলাম কোথায়? ওরা তো এইমাত্র এলো বাসায়।
শাশুড়ি ওদের ঘর থেকে বেরিয়ে এসে দেখলেন যেখানে দাঁড়িয়েছিল সেখানে নেই বউমা। কোথায় গেল? চিন্তিত হয়ে খুঁজতে খুঁজতে বাসার বাইরে এলেন সায়েরা আমিন। বিস্ময় নিয়ে দেখলেন একটা সিএনজি অটোরিকশায় চড়ে বসেছে সে। একবার চিৎকার করে ডেকে বললেন, প্রমিত ছিনতাইয়ের শিকার হয়েছিল। মরতে মরতে বেঁচে ফিরেছে। দুই তরুণ তাকে দিয়ে গেছে বাসায় কিছুক্ষণ আগে।
সিএনজি অটো শব্দ ছেড়ে পেছন থেকে সাদা ধোঁয়া উড়িয়ে ছুটে গেল সামনে। সায়েরা আমিনের কথা তার কানেই ঢুকল না। এই ফাঁকে ছুটে এসেছিল রোদ্দুর। মাকে চলে যেতে দেখে চিৎকার জুড়ে দিল। তারপর চোখের পানি মুছতে মুছতে বাবার বুকে এসে শুয়ে পড়ল। কান্না জড়ানো গলায় বলল, মাম্মি চলে গেছে! কথা শেষ না করে আবারও হাউমাউ করে কাঁদতে লাগল সে।
রোদ্দুরের কান্নায় বুক ভারী হয়ে গেল প্রমিতের। মেয়েকে বুকের সঙ্গে জড়িয়ে সেও কাঁদতে লাগল। দরজায় দাঁড়িয়ে সায়েরা আমিনও চোখের পানি মুছলেন নিঃশব্দে। হাউস গভর্নেন্স, বিণা এসে সায়েরা আমিনের উদ্দেশে বলছে, খালাম্মা মোবাইল লন হাতে। মিতু আফারে বেবাক বুঝাইয়া কন। নিশ্চয় আফা ভুল বুঝছে। ভাবছে ভাইজান বাসায় আছিল, আপনি তারে মিছা কথা কইছেন।
বিণার কথা শুনে বউমার চলে যাওয়ার বিষয়টা চমকে দিল শাশুড়িকে। এসেও চলে যাওয়ার এটাই প্রথম কারণ হতে পারে, বুঝতে পারলেন। আচমকা জেগে ওঠা ক্রোধের কারণে আগে-পিছে কিছু ভাবার সময় পায়নি বউমা। ওর প্রাণের টুকরো রোদ্দুরকেও নিতেও ভুলে গেছে। নিশ্চয় ভুল ভাবনায় আচ্ছন্ন হয়ে গিয়েছিল সে। ঘোরের মধ্য থেকে বেরুতে পারেনি। আর তাই কোনো প্রশ্ন না করে নিজে মনে মনে যা চিন্তা করেছে, তার জন্য এমন আচরণ করে ফেলেছে। এমন ভাবনা কষ্ট আর উদ্বেগ কমিয়ে দিল। তখনই তিনি কল করলেন মিতুকে।
মোবাইল সুইচ অফ। ঢুকছে না কল। কী ভয়াবহ ব্যাপার। আবার কল করলেন! বারবার। না বউমাকে ধরতে পারলেন না।
চোখ মুছতে মুছতে রোদ্দুর এলো দাদুভাইয়ের কাছে। প্রশ্ন করল, কল ধরেছে, মাম্মি?
না।
আমারে দাও, দাদু। আমি কল করি।
এখনো ভালো করে কল করতে পারে না ও। তবে মায়ের মোবাইল নম্বর মুখস্থ আছে। ফোনবুক থেকে নাম বের না করে, ডায়াল অপশনে গিয়ে ওর মায়ের মুখস্থ নম্বর টিপে ও কল করল। স্যরি মোবাইল সংযোগ দেওয়া যাচ্ছে না–এ কথার মানে জানে রোদ্দুর। আচমকা সে কাঁদতে লাগল আবার। ছুটে এসে আবার ওর বাপিকে জড়িয়ে ধরল।
শরীরটা বেশ দুর্বল লাগছিল। উঠে বসে মাথা চক্কর খেয়ে শুয়ে মেয়েকে বুকে জড়িয়ে ধরে বলল, তোমার মাম্মি ফিরে আসবে। ভুল বুঝে চলে গেছে। ভুল কেটে গেলে মাথা ঠাণ্ডা হয়ে যাবে। এখন গরম আছে। থাকুক। কিছুক্ষণ পর আমার টানে না হোক, তোমার টানে চলে আসবে।
বাপির কথা শুনে মেয়ের মন শান্ত হয়ে গেল, তা না। তবে ওর কান্না থেমে গেল। শুয়ে রইল বাপির পাশে। হালকা শীত-শীত লাগছে। তাই নিজের গায়ের চাদরটা তুলে দিল ওর গায়ে।

দশ
হাসপাতালের ভেতর থেকে সড়কে আসার পর আলমের বুকে চেপে বসে থাকা উদ্বেগের পাথরটা সরে গেল। নিজের প্রাণের প্রাণ অটোটা ঠিকঠাক আছে দেখতে পেয়ে স্বস্তির সঙ্গে কৃতজ্ঞতায় ভরে গেল ওর মন। পাহারাদার অটোচালকের কাছে গিয়ে বলল, ভাই, আপনাকে কী বলে সম্বোধন করব বুঝতে পারছি না।
বিশেষ সম্বোধনের প্রয়োজন কী, ভাই?
না। এই যে কতক্ষণ বসে থাকলেন। লাভ ছাড়া আমরা কেউ তো কিছু করি না।
আমার যে কিছু লাভ হয়নি কীভাবে বুঝলেন?
আপনার লাভ হয়েছে! কী বলেন? এতক্ষণ তো দুতিনটা যাত্রী পেয়ে যেতেন।
তা পেতাম। টাকা রোজগার হতো। টাকা তো বহু রোজগার করেছি। আর আপনাকে দেখে, আপনার কাজের দায়-দায়িত্ব দেখে, অনেক কিছু শিখে ফেলেছি। শেখাটাও তো একটা লাভ। টাকার চেয়েও বড় লাভ, তাই না?
চুপ হয়ে গেল আলম। অটোচালকের কথায় নিজের ভেতর দায়িত্ব বোধের তাড়া আবার মাথা চাড়া দিয়ে উঠল। এই চালক তার খুব কাছের একজন মনে হলো। মনে হলো খুব আপন কেউ। আর তাই ঘনিষ্ঠতা জমানোর জন্য জিজ্ঞেস করল, আপনার নাম কী, ভাই?
রিয়াজ।
নিশ্চয় আপনি যাত্রী পেয়েছিলেন?
হ্যাঁ।
তারপরও আমার অটো ফেলে চলে যাননি। আমি খুব খুশি।
আমি খুশি অন্য কারণে। রিয়াজ বলল।
কী কারণ?
অ্যাকসিডেন্টে অজ্ঞান হয়ে পড়া গুরুতর রোগী ফেলে আপনি পালিয়ে যাননি দেখে আমি খুব খুশি হয়েছি। অটোচালক হিসেবে আপনাকে নিয়ে ভেতরে ভেতরে গৌরব বোধ করেছি। কে বড় কাজটা করেছে! আপনি, না আমি?
চুপ হয়ে গেল আলম। নিজের কাজের প্রশংসা পেয়ে গোপনে শক্তি পেয়ে চুপ হয়ে রইল।
ভাববেন না। আপনার পাশে আছি। এখন রোগীর কী অবস্থা?
পরিস্থিতি খুলে বলার পর রিয়াজ আবার বলল, ভাববেন না, আমার কাছে তিন হাজার আছে। আপনার কাছে কত আছে দেখুন। সব একত্র করে চিকিৎসার ব্যবস্থা করুন। আর আমি অটোর পাহারায় থাকি।
রিয়াজের ভেতরও বিপদে পড়া মানুষের পাশে থাকার তাগিদ দেখে আলমের ভেতরের ভয় উড়ে গেল। দায়িত্ব এড়িয়ে না গিয়ে। রোগীর সেবার জন্য সব কিছু করার হ্যাঁ-বোধক সংকেত আরও শক্তভাবে গেড়ে বসল।
আলমকে অবাক করে দিয়ে রিয়াজ নিজের পকেটের তিন হাজার টাকা থেকে পাঁচশ টাকা রেখে দিয়ে পঁচিশ শ তুলে দিয়ে বলল, যান ফিরে যান। যা যা করার দরকার করুন।
হাত বাড়িয়ে টাকা নিল আলম। বার কয়েক কেঁপে কেঁপে উঠল ও। তার মনে হতে লাগল এ মুহূর্তে রিয়াজ ভাই আমার চেয়েও বড়ো কাজটা করে ফেলেছেন। নিজের পকেটে হাত ঢুকিয়ে ও পেল আঠার শ টাকা। দু শ আলাদা করে রেখে পঁচিশ শর সঙ্গে মিলিয়ে একচল্লিশ শ টাকা হাতে করে ও মুঠি ভরে মনে মনে প্রতিজ্ঞা করে ফেলল অসহায়কে কোনো মতেই ফেলে যাওয়া যাবে না।
ফিরে যেতে গিয়েও সামনে এগোলো না আলম। এবার দাঁড়াল রিয়াজের মুখোমুখি।
আপনি কি পড়াশোনা করেছেন?
আলমের প্রশ্ন শুনে থমকে গেল রিয়াজ। ম্লান হাসির রেখা ভেসে উঠল ওর ঠোঁটে।
জবাব না দিয়ে বলল, যান। ভেতরে যান। রোগীর সেবা করুন।
আর দাঁড়ালো না আলম। প্রশ্নের জবাব পায়নি। তবু ভাবল পেয়ে গেছে জবাব। এবার দ্রুতগতিতে ও হাঁটতে লাগল নিউরোসার্জারি ওয়ার্ডের দিকে। প্রত্যেক ঘটনার মধ্যে একটা হ্যাঁ লুকিয়ে আছে। লুকোনো সম্পদটার শক্তি পায়ে ভর করেছে। পেশি পাচ্ছে জোর। মনও। শক্তি ভর করেছে মনে। আর তাই ও চারপাশের কাতর ধ্বনি, অসহায়ত্ব, আর বিড়ম্বনার মধ্যেও দেখতে পেল অন্য আলো। সেই আলোয় আলোকিত হয়ে নিউরোসার্জারি ওয়ার্ডে ঢুকে কিছুক্ষণ আগে দেখে যাওয়া চারপাশটাকে বদলে যেতে দেখল। আগে ভেবেছে এখান থেকে যেতে পারলে বাঁচি। এখন ভাবছে রোগীকে সুস্থ না করে বাড়িতে পৌঁছে না দিলে কর্তব্য শেষ হবে না।
রোগীর বেডের কাছে দেখল সেই নার্স যত্নের সঙ্গে কাজ করছেন। নার্সদের নিয়ে নানা বদনাম শুনেছে। তাদের দুর্ব্যবহারের কথা
শুনেছে। এখন নার্সের সেবা করার সুন্দর দৃশ্য দেখে কৃতজ্ঞতায় ভরে গেছে ওর মন। চুপচাপ পাশে এসে দাঁড়াল। রোগীকে সেলাইন পুশ করে মাথা তুলে দাঁড়ানোর পর তিনি দেখলেন পাশে দাঁড়ানো আলমকে।
সত্যি সত্যিই ফিরে এসেছেন?
আমাকে দেখে কি মিথ্যা মনে হয়, দিদি?
নার্সের সাদা অ্যাপ্রনের পকেটের মার্জিন কাপড়ে লেখা জেনি কেয়া মণ্ডল, নামটা এক ঝলক দেখার পর ওর মুখ থেকে বেরিয়ে এসেছে সহজ শব্দ, আন্তরিক শব্দ, দিদি। শুনে জেনি কেয়া মণ্ডল স্বস্তি আর সম্মান পেয়ে বিগলিত হয়ে বললেন, মিথ্যা মনে হবে কেন? বরং একজন মানবিক চালকের দায়িত্ববোধ দেখে আমিও রোগীকে বেশি সেবা দেওয়ার জোর পাচ্ছি ভেতর থেকে। অপরিচিত রোগীকে তুলে এনেছেন, আর আমি সেবা দেব না, তা কি হয়, আলম সাহেব?
আমি টাকা জোগাড় করেছি। আরেক অটো চালক পঁচিশ শ দিয়েছে। অবিশ্বাস্য লাগবে আপনার। কিন্তু এটাই সত্য। আমি দিয়েছি ১৬ শ। মোট একচল্লি শ জোগাড় হয়েছে। সিটি স্ক্যান করা যাবে এ টাকায়, দিদি?
যাবে। সরকারি খরচে দুই হাজারের মতো লাগবে।
তাহলে ব্যবস্থা করুন প্লিজ।
আমি রিকুইজিশন ফর্ম ফিল আপ করে দিচ্ছি। ডিউটি ডক্টর থেকে সিগনেচার নেওয়ার পর নিউরো ইমেজিং বিভাগে যাবেন।
আচ্ছা, কথা শেষ করে ফর্ম ফিল আপ করে জেনি নার্স রোগীর শিট আর ফর্মটা নিয়ে হাজির হলো ডিউটি ডক্টরস রুমে। সিগনেচার দিতে গিয়ে চিকিৎসক প্রশ্ন করলেন, সিটি স্ক্যান করানোর মতো টাকার ব্যবস্থা হয়েছে?
জি। অটো চালকরা টাকা তুলে ফান্ড করেছে। ওরাই সিটি স্ক্যানের ব্যবস্থা করেছে।
নার্সের দিকে ক্ষণকালের দিকে চোখ তুলে তাকালেন চিকিৎসক। তারপর কাগজে সাইন করে কক্ষ থেকে ওয়ার্ডে ঢুকে রোগীর বেডের দিকে গিয়ে আলমের মুখোমুখি দাঁড়িয়ে তিনি প্রশ্ন করলেন, আপনিই অটো চালক?
জি।
ওনার সিটি স্ক্যান করাতে পারবেন?
একচল্লিশ শ টাকা আছে। পারব কি না জানি না।
হ্যাঁ। সরকারিভাবে সিটি স্ক্যান করাতে বাইশ শ লাগে। পারবেন।
খুশি হয়ে গেল আলম।
রোগিণীর অবস্থা কেমন, স্যার?
৪৮ ঘন্টার আগে কিছু বলা যাবে না। কিন্তু আপাতত আমার কাছে ঝুঁকিমুক্ত মনে হয়েছে। তবে ব্রেনের সিটি স্ক্যান করুন। করানো জরুরি। সেটা আপনারা করার ব্যবস্থা করেছেন শুনে অবাক হয়েছি। এমন কাজ এর আগে ঘটতে দেখিনি। সাধারণত অজ্ঞান আর অপরিচিত রোগীদের বেডে রেখে ভেগে যায় মানুষ। আপনারা তার ব্যতিক্রম। এমন উদ্যেগ কেন নিতে চাইলেন?
অসহায়ের পাশে থাকব না? থাকব। তবে কেন থাকব বা আছি, তা জানি না। কেবল মনে হচ্ছে ওনাদের এলাকাটা চিনলেও ওনার হুঁশ ফেরা পর্যন্ত, বাসায় ঠিকানা জেনে ওনাকে বাসায় ফিরিয়ে দেওয়া পর্যন্ত থাকা উচিৎ ওনার পাশে। এমন একটা হ্যাঁ ভেতরে জেগে উঠেছে। সেটা না বানাব কীভাবে, বলুন?
আলমের কথা শুনে ওয়ার্ডে দায়িত্বরত চিকিৎসক, সহকারী রেজিস্ট্রারের ঘোর কাটল না। আরও ঘোরের মধ্যে ডুবে গিয়ে মুগ্ধ হয়ে তিনি বললেন, আপনার এ রোগীর চিকিৎসার জন্য আমরাও সর্বোচ্চ চেষ্টা করব। ওষুধের স্যাম্পল দিয়ে দেব। যতটুকু আমার ক্ষমতা আছে, ফ্রি করিয়ে দেওয়ার ব্যবস্থা করব। তারও মনের মধ্যে হ্যাঁ-এর বুদবুদ উঠছে। আর কেবল তার কানে বাজতে লাগল হ্যাঁ ভেতরে থেকে জেগে উঠেছে। সেটা না বানাব কীভাবে, বলুন? নিজেই তাজ্জব বনে গেলেন চিকিৎসক।
এগার
অ্যাম্বুলেন্সের সাইরেন শুনে রোদ্দুর ভীত হয়ে ঢুকে গেল ওর বাপির কোলে। মেয়েকে বুকে পেয়ে প্রমিত দিশেহারা অবস্থা থেকে বাস্তবে ফিরে নিজের পালনীয় দায়িত্ব সম্পর্কে সজাগ হয়ে উঠল। শাশুড়িকে অ্যাম্বুলেন্সে তুলে নিজেও ওঠার সময় রোদ্দুরও রইল বুকের সঙ্গে লেপ্টে। কাপড়-চোপড় কী নিতে হবে, টাকা-পয়সা হাতে লাগবে কিনা প্রথমে কিছুই মাথায় আসেনি। বিপদের সময় ঘোরের মধ্যে ডুবে যাচ্ছিল। হঠাৎ এসবের কথা মনে পড়ায় নিজেই বিভ্রান্ত হয়ে পড়ল। বাসা থেকে রওনা হওয়ার সময় অল্প সংখ্যক টাকা নিয়ে বেরিয়েছে। হঠাৎ টাকা লেগে যেতে পারে। বিষয়টি ভেবে দেখেনি এর আগে। একবার বলতে চাচ্ছিল, আম্মা হাতের কাছে কোথাও টাকা রেখেছেন? পাওয়া যাবে এখন? বলতে পারল না।
বুয়াটাকে বেশ বুদ্ধিমতি মনে হলো। দ্রুত ছুটে গিয়ে আরেক সেট কাপড় আর শাল এনে একটা ব্যাগে ভরে তুলে দিল প্রমিতের হাতে। বুয়াকেও প্রমিতের জিজ্ঞেস করতে ইচ্ছে হচ্ছিল টাকা-পয়সা কোথায় রাখে, জানো কিনা। প্রশ্নের ইমপালসটা আটকে ফেলল। প্রমিতের অসহায় চেহারা দেখে বুয়া আবার দৌড় দিলে ভেতরের দিকে। এক মিনিটের মধ্যে ফিরে এল পলিথিন প্যাকে মোড়ানো একটা প্যাকেট নিয়ে। প্রমিতের হাতে তুলে দিয়ে বলল, ভাইজান হাসপাতালে টাহা লাগে। এই নেন, এহানে আমার তিন মাসের বেতনের টাহা জমা আছে। আগে এড়া নেন। তারপর খালুজানকে ফোনে ডাক দেন।
বুয়ার কথা শুনে আবার টনক নড়ল প্রমিতের। অ্যাম্বুলেন্স ছুটতে শুরু করেছে হাসপাতালের দিকে। আর সাইরেন-বাজছে উচ্চ ফ্রিকোয়েন্সিতে। একবার তার ইচ্ছে হয়েছিল রোদ্দুরকে রেখে যেতে। পরক্ষণেই সে ইচ্ছা বাদ করে ওকে বুকে জড়িয়ে রাখল।
ফাঁকে রোদ্দুর বলে বসল, আমার মাম্মিকে ফোন দাও। হাসপাতালে আসতে বলো।
ছোট মেয়ের বুদ্ধিও এবার ওর বাপির মাথায় ঢুকে গেল।
দ্রুত কল করল মিতুর নম্বরে।
না। সেট অন করেনি সে। মোবাইলে ঢুকতে না পেরে চাপা উত্তেজনায় বুকে চাপা খেতে লাগল ও। অ্যাম্বুলেন্সের বেডে শুয়ে আছেন শাশুড়ি। তাকেও জানাতে পারছে না মিতুর ফোন না খোলার কথা। বাবার অসহায় অবস্থা দেখে রোদ্দুর আবার বলল, মাম্মিকে মেসিজ দাও।
আবার বুদ্ধি খুলে গেল প্রমিতের মাথায়। আবার দ্রুততার সঙ্গে সেট হাতে নিয়ে মেসিজ লিখল, আম্মা অসুস্থ। তাঁকে নিয়ে হাসপাতালে যাচ্ছি। তুমিও হাসপাতালের জরুরি বিভাগে চলে এসো। মেসিজটা সেন্ট করে রোদ্দুরের উদ্দেশে বলল, পাঠিয়েছি।
কী লিখেছো?
মেসিজটা পড়ে শোনাল প্রমিত।
না। হবে না। এতে মাম্মির রাগ যাবে না। লেখো রোদ্দুরের নানুভাইয়ের অসুখ হয়েছে। তোমার আম্মাকে নিয়ে হাসপাতালে যাচ্ছি।
তাই তো! মাথা ব্লক হয়ে গেছে। বুদ্ধি খুলছে না। পাঠানো মেসিজটায় বোঝা যাচ্ছে না কোন মা অসুস্থ–নিজের না শাশুড়ি মা। এতটুকুন মেয়ের বুদ্ধির ধার দেখে মনে মনে খুশি হয়ে মেসিজটা আবার কারেকশন করে পাঠাল ও।
পাঠিয়েছ, বাপি?
হম। পাঠিয়েছি।
দেখো। আবার মাম্মিকে পেয়ে যাব আমরা।
মেয়ের আত্মবিশ্বাসটা ছুঁস মেরে নিজের বিশ্বাসও জাগিয়ে তুলল। তার কথায় সায় দিয়ে বলল, ঠিক বলেছ। এবার তোমার মাম্মিকে পেয়ে যাব আমরা।
পেয়ে যাব কী, বাপি? বলো হ্যাঁ পেয়ে যাব!
প্রমিত ছাত্রের মতো শিখে নিচ্ছে শিক্ষকের কাছে থেকে। তারপর মিন মিন করে বলল, হ্যাঁ, পেয়ে যাব।
বিড়ালের মতো মিউ মিউ করে কী বলছো, বাপি? জোরে বলল, হ্যাঁ। বলো। বলো। হ্যাঁ বলোজোরে বলো। নানুকে শুনিয়ে বলল।
মেয়ের প্রতিটি শব্দের গুরুত্ব বুঝতে পারছে প্রমিত। তার নির্দেশও পালন করে যাচ্ছে। শাশুড়ির উদ্দেশে কথা বলতে গিয়ে দেখল ওঁনার শাসকষ্ট কমে এসেছে। শাস-প্রশ্বাস স্বাভাবিক না হলেও স্বাভাবিকের কাছে চলে এসেছে। নাতনির কথা নিশ্চয় ওঁনার কানে ঢুকেছে। নিশ্চয় হ্যাঁ এর দাপুটে কথার তোড়ে উড়ে গেছে ওঁনার ওপর চেপে বসা আতঙ্কের চাপ। মিতুর চুপ মেরে থাকাকে নিশ্চয় উনি ভয় নিয়ে মেপেছেন। ভয় পেলেও, চাপে পড়লেও এমন শ্বাসকষ্ট হতে পারে ভেবে ভেবে জোরেই শাশুড়ির উদ্দেশে বলল, মিতুকে মেসিজ দিয়েছি। নিশ্চয় সে এবার জবাব দেবে। নিশ্চয় হাসপাতালে চলে আসবে।
আসমা বেগমের মুখে কথা না ফুটলেও তার চোখে আর মুখের ভাষায়ও হ্যাঁ সূচক উত্তর ফুটে উঠেছে। তা দেখে বাবার কোলে বসেই রোদ্দুর ছুঁয়ে দিল নানুর হাত।
.
জরুরি বিভাগের সামনে আসার সঙ্গে সঙ্গে বিভাগের ভিতর থেকে একটা প্যাশেন্ট ট্রলি নিয়ে ছুটে এলো দুজন স্বাস্থসেবা কর্মী। ট্রলিতে শুইয়ে দেওয়া হলো তাকে। দ্রুতই ট্রলিসহ রোগী ঢুকে গেল ভেতরে।
পেছন পেছন ঢুকল প্রমিত, রোদ্দুর।
কর্তব্যরত চিকিৎসক আসার আগেই আসমা বেগমকে শুইয়ে দেওয়া হলো জরুরি বিভাগের বেডে।
কাছে গিয়ে প্রমিত প্রশ্ন করল, কেমন লাগছে, আম্মা?
প্রমিত দেখল, চোখ বুজে আছেন শাশুড়ি। কথা বলছেন না।
নার্স এসে বলল, আপনারা সরে দাঁড়ান।
সরে দাঁড়ানোর সঙ্গে সঙ্গে বেড ঘিরে একটা টানাপর্দা টেনে রোগিণীকে আড়ালে ঢেকে নার্স প্রশ্ন করলেন, বুক ব্যথা করছে? শাস কষ্ট হচ্ছে?
উত্তর পাওয়া গেল না। নার্স ফটাফট ইসিজি করার যন্ত্রপাতি ফিট করতে লাগলেন। কিছুক্ষণের মধ্যে রিপোর্টও বেরিয়ে এলো।
পর্দার বাইরে দাঁড়িয়ে ভীত হয়ে গেল প্রমিত। রোদ্দুরও হতবাক হয়ে দেখছে জীবনের অন্য চেহারা। মানুষের কষ্ট আর অসুস্থতার নানা সংকট দেখছে নির্বাক তাকিয়ে। এ সময় পর্দা সরিয়ে কর্তব্যরত চিকিৎসক ঢুকলেন ভেতরে। রোগিণীর কাছে গিয়ে প্রশ্ন করলেন, কী সমস্যা, মা?
চিকিৎসকের মা সম্বোধনটা পরানে পানি ঢেলে দিলেও প্রমিত বুঝল শাশুড়ি কথা বলছেন না। জবাব দিচ্ছেন না। ইসিজি রিপোর্টটা তাৎক্ষণিক দেখে চিকিৎসক আবার বললেন, শুনুন, আপনার হার্ট ভালো আছে। স্টেথোস্কোপ দিয়ে ফুসফুস দেখতে দেখতে বললেন, শ্বাস নিন। শাস ছাড়ুন।
সব দেখে শুনে বললেন, লাংগস্ও ভালো।
প্রেসার আর পালরেট দেখে বললেন, ভালো। সব ভালো। কিছুক্ষণ বিরতি দিয়ে এবার প্রশ্ন করলেন, ওনার সঙ্গে কে আছেন?
সঙ্গে সঙ্গে পর্দা সরিয়ে ভেতরে ঢুকল প্রমিত। রোদ্দুর ধরে আছে বাপির হাত। বাসা থেকে নিয়ে আসা ব্যাগটা হাতেই ধরা আছে।
চিকিৎসক জিজ্ঞেস করলেন, কে হন উনি?
শাশুড়ি। বলল প্রমিত।
আমার নানুভাই। বলল রোদ্দুর।
বাহ। নাতনি চলে এসেছে! বলেই রোদ্দুরের মাথার চুলে হাত বুলিয়ে তিনি বললেন, সব ঠিক আছে। ভয়ের কিছু নেই।
শান্তি পেল প্রমিত। রোদ্দুরও এগিয়ে গিয়ে ধরল নানুভাইয়ের হাত।
কী হয়েছিল? কেন জরুরি বিভাগে ছুটে আসতে হলো?
হঠাৎ ওনার শ্বাসকষ্ট শুরু হয়েছিল। আস্তে আস্তে কষ্ট কমে গেছে মনে হলো।
দুর্ঘটনা বা চাপে পড়ার মতো কোনো ঘটনা ঘটেছে?
জি। ঘটেছে।
কী ঘটনা?
ওনার মেয়ে মানে আমার স্ত্রী, রাগ করে ঘর থেকে বেরিয়ে গেছে সিএনজি নিয়ে। তারপর আমার শাশুড়ির সঙ্গেও রাগ দেখিয়ে মুঠোফোনে কথা বলতে বলতে সুইচ অফ করে রেখেছে। এখনও সুইচ অন করছেন না। আমরা সবাই পেরেশানিতে আছি।
চিকিৎসক আবার বললেন, আপনার স্ত্রী?
জি।
আমার মাম্মি। সঙ্গে সঙ্গে বলল রোদ্দুরও।
বলুন তো তার, পরনে কী পোশাক ছিল?
প্রমিত জবাব দিতে পারল না।
রোদ্দুরই বলল, এই যে, এ রঙের। নিজেরটা দেখিয়ে দিলো।
চিকিত্সকের মনে পড়ে গেল সকালের দিকে আসা নাম না-জানা সেই রোগিণীর কথা। অটো চালক নিয়ে এসেছিল।
নিউরোসার্জারি ওয়ার্ডে এক নাম না-জানা মেয়েকে আমরা অ্যাডমিট করেছি। ভিডিও ফুটেজে দেখে নিতে পারেন তিনি আপনার স্ত্রী কিনা। প্রমিতের উদ্দেশে কথাটা বললেও রোদ্দুরের গালে টোনা মেরে আদর দিয়ে চিকিৎসক এগিয়ে যেতে শুরু করলেন। প্রমিত বলল, কোথায় ভিডিও ফুটেজ মনিটরিং কক্ষ?
ওই যে। পাশের কক্ষে যান। আমি বলে দিচ্ছি। আর আপনার শাশুড়ির প্রেসক্রিপশন ঠিক করে দিচ্ছি।
রোদ্দুর একবার গিয়ে নানুভাইয়ের হাত চেপে ধরে ফিরে এসে আবার ধরেছে বাপির হাত। তারপর চিকিত্সকের উদ্দেশে জিজ্ঞেস করল উনি কি কমলা রঙের ড্রেস পড়েছিলেন?
বাহ! তুমি রং সব চেনো?
উত্তর না দিয়ে রোদ্দুর আবার জিজ্ঞেস করল, ওনার ড্রেসের রং কি আমারটার মতো ছিল?
কিছুক্ষণ ভেবে নিয়ে তিনি জবাব দিলেন, চোখের ইমেজে তেমনই মনে হচ্ছে।
ভয় বেড়ে গেল প্রমিতের। নিউরোসার্জারি শব্দটা আতঙ্ক জাগিয়ে তুলল।
রোদ্দুর আবার প্রশ্ন করল, তিনি কি আমার মাম্মি?
চলে যেতে উদ্যত চিকিত্সক এবার ঘুরে তাকালেন তার পেছন পেছন হাঁটতে থাকা রোদ্দুরের প্রতি। তারপর মাথায় হাত রেখে আদর দিয়ে আবার বললেন, আমি তো তোমার মাম্মিকে চিনি না, মা।
আব্বু, চলো ভিডিও দেখি। মেয়ে ভুলে গেল নানুভাইয়ের কথা। মায়ের সন্ধান পেয়ে গেছে ভেবে আনন্দিত হলো না। ভয়ে কুঁকড়েও গেল না। এক ধরনের দুর্বিনীত তাড়না জেগে উঠল মাম্মিকে খুঁজে বের করার জন্য।
প্রমিত বলল, তোমার নানুভাই তো একা। ওনাকে রেখে যাব?
চলো, নানুভাইকে বলে আসি। বলেই বাপির হাত টেনে ও আবার এলো পর্দা ঘের দেওয়া বেডের পাশে।
ঠিক এ সময়ে রোদ্দুরের নানা আলি আশরাফ চৌধুরী ঢুকলেন জরুরি বিভাগে। এক নার্সকে জিজ্ঞেস করলেন, আসমা বেগম নামের একজন রোগী এসেছেন?
ওই যে, ওই বেডে।
নানাভাইয়ের কণ্ঠ শুনে পর্দার ভেতর থেকে ছুটে বেরিয়ে এলো রোদ্দুর। প্রমিতও।
রোদ্দুর ঝাঁপিয়ে পড়ল নানাভাইয়ের কোলে। তারপর কোল থেকে নেমে সে কমান্ড করল, নানাভাই নানু ভালো আছে। তুমি নানুর পাশে দাঁড়াও। আমি আর আব্ব ভিডিও ফুটেজ দেখতে যাব। আম্মুকে খুঁজে দেখতে যাব।
এ কথার অর্থ বুঝতে পারলেন না রোদ্দুরের নানাভাই।
পর্দাঘেরা বেডের সামনে এসে স্ত্রীকে শুয়ে থাকতে দেখে হতবাক হয়ে গেলেও তাকে ভালো দেখে বোবা হয়ে দাঁড়িয়ে রইলেন।
বার
ভিডিও ফুটেজ অপারেটর টিভিস্ক্রিনের ওপর চোখ রেখে জিজ্ঞেস করলেন, কটার সময় উনি জরুরি বিভাগে এসেছিলেন?
জবাব দিতে পারল না প্রমিত।
রোদ্দুর বলল, ধীরে ধীরে দেখেন। মাম্মির ড্রেস দেখলে চিনে ফেলব আমি।
তা পারবে। তো তোমার মাকে কটার সময় হাসপাতালে আনা হয়েছে, জানলে দ্রুত পেয়ে যাব।
কী যেন বলতে চাচ্ছিল রোদ্দুর। বলল না। বাবার হাত ছেড়ে দৌড়ে এসে আবার ঢুকল জরুরি বিভাগের চিকিৎসকের কক্ষে। ততক্ষণে লোকজন ঘিরে ধরেছে চিকিৎসককে।
রোদ্দুর ফাঁক গলে ঢুকে চলে এলো টেবিলের কাছে। তারপর বলল, আংকেল! আংকেল! মাম্মিকে কটার সময় হাসপাতালে আনা হয়েছিল?
ভিড়ের মধ্যে থেকে চিকিত্সক চোখ তুলে তাকালেন। মাকে আকুল প্রাণে খুঁজতে থাকা শিশুটির দিকে তাকিয়ে ভিড়ের চাপে দিশেহারা থাকা অবস্থাও তাঁর মন নরম হয়ে গেল। হাতের কাজ বন্ধ রেখে প্রশ্ন করলেন, উনি তোমার মা? নিশ্চিত তুমি?
প্রশ্নের সঠিক উত্তর দিতে না পারলেও পাল্টা প্রশ্ন করল, কটার সময় উনি এসেছিলেন?
থমকে গেলেন চিকিৎসক। অনুমান করে বললেন, আমি সকাল সাড়ে সাতটায় এসেছি ডিউটিতে। তার আধা-ঘণ্টা একঘণ্টা পর হবে। আটটা থেকে সাড়ে আটটা পর্যন্ত খুঁজে দেখতে বলল।
আচ্ছা। যেন ও পেয়ে গেছে মাকে এমন স্বস্তি নিয়ে ছুটে বেরিয়ে যেতে উদ্যত হয়েও পারল না। ভিড়ের ফাঁক দিয়ে বেরোনোর সময় ও শুনল চিকিৎসকের আরেক প্রশ্ন, উনি সত্যিই তোমার মা?
থেমে মাথা ঘুরিয়ে রোদ্দুর জবাব দিল, জি।
কীভাবে বুঝলে?
আমার মন বলছে, হা উনি আমার মা।
আচ্ছা যাও। খুঁজে দেখো। আমাকে জানিয়ে যেও।
আচ্ছা। বলেই রোদ্দুর ফাঁক গলে বেরিয়ে দৌড়েই এলো অপারেটরের সামনে। হাঁপাতে হাঁপাতে বলল, আটটা থেকে সাড়ে আটটা।
চলমান ভিডিও ফুটেজটি স্লো করে দিয়েছেন অপারেটর।
উকণ্ঠা নিয়ে দেখছে প্রমিত। রোদ্দুরও। আচমকা একটা ভিডিও চিত্র দেখে চিৎকার করে উঠল রোদ্দুর। চিৎকার শুনে স্থির হয়ে গেল চিত্রটি। একজন লোক সিএনজি অটো থেকে কোলে করে বের করে নিয়ে আসছেন একজন মহিলাকে। তার মুখ দেখা যাচ্ছে না। তবে ড্রেস দেখা যাচ্ছে–কমলা রঙের।
মাম্মি! মাম্মি! মাম্মি! গলার স্বর বসে গেল। রোদ্দুর চিৎকার দিতে পারল না। কেবল আঙ্গুল দিয়ে দেখিয়ে দিল, প্রমিতও দিশেহারা হয়ে গেল। অজ্ঞান মিতুকে কোলে করে নামাচ্ছে কে? প্রশ্নটি কেবল জেগে উঠল মনে। অপারেটর আবার চালু করলেন ফুটেজ। পুরো চিত্র দেখা গেল। বিছানায় শোয়ানো, চিকিৎসক-নার্সের কর্তব্য পালনের দৃশ্য তারপর ট্রলিতে ঠেলে ওয়ার্ডের দিকে গমন।
রোদ্দুর ছুটে গেল চিকিত্সকের দিকে। মেয়েটির প্রাণকাড়া আকুলতা দেখে সবাই তাকে ছাড় দিল যাওয়ার। পথ করে দিল, টেবিলের সামনে এসে হাঁপাতে হাঁপাতে কেবল বলতে পারল, মাম্মি! মাম্মি!
পেয়েছো! উনিই তোমার মা?
হুম।
পেয়েছো তোমার মাকে?
হ্যাঁ।
তোমার মা!
হ্যাঁ। হ্যাঁ। হ্যাঁ। আমার। আমার।
আচ্ছা, শান্ত হও। তোমার মার কাছে পাঠানোর ব্যবস্থা করছি।
মাম্মিকে কোলে করে নিয়ে যাচ্ছে কেন? কে উনি?
উনি সিএনজি চালক। চালকই ওনাকে হাসপাতালে এনেছে। আর… বলতে গিয়েও বললেন না যে উনি কপালে চোট খেয়ে অজ্ঞান হয়ে গেছেন।
আর কী? থেমে গেলেন কেন, আংকেল? আম্মু ভালো আছেন তো?
আছেন। ভালো আছেন। সংক্ষেপে কথা শেষ করতে গিয়েও শেষ করতে পারলেন না কর্তব্যরত চিকিৎসক।
ভালো থাকলে মাম্মিকে কোলে করে হাসপাতালে ঢোকাচ্ছে কেন?
উনি কপালে একটু চোট পেয়েছেন তো। কপাল ফুলে গেছে।
আমি মাম্মির কাছে যাব।
ঠিক আছে। আমি ব্যবস্থা করছি।
জরুরি বিভাগের কর্মরত এক আয়াকে ডেকে বললেন, ওদের নিউরোসার্জারি ওয়ার্ডে যাওয়ার পথ দেখিয়ে দাও।
রোদ্দুর ছুটে গেল নানু আর নানাভাইয়ের কাছে। আসমা খাতুন ততক্ষণে উঠে বসেছেন বেডে। নাতনিকে দেখে বুকে জড়িয়ে বললেন, আমি ভালো হয়ে গেছি!
মাম্মির খবর পেয়েছি, নানুভাই। তুমি আর চিন্তা কোরো না। নানাভাইয়ের সঙ্গে থাকো এখানে। আমি আর আব্ব যাচ্ছি মাম্মির কাছে।
কোথায় সে? প্রশ্ন করলেন আলি আশরাফ চৌধুরী।
মিতু হাসপাতালে? শ্বাসকষ্ট কমে যাওয়ায় প্রশ্ন করলেন আসমা বেগম।
হাসপাতালে।
কী হয়েছে আমার মেয়ের?
এই প্রশ্নের জবাব দিতে পারল না প্রমিত। রোদ্দুরও।
তের
নিউরোসার্জারি ওয়ার্ডে ঢুকতে বাধা পেল প্রমিত। বাবার হাত ছেড়ে রোদ্দুর এগিয়ে গেল বাধাদানকারী ওয়ার্ডেবয়ের দিকে।
আমার মাম্মিকে নিতে এসেছি। ওনার কাছে যেতে দিবেন না?
ওয়ার্ডে এখন রাউন্ড চলছে। অধ্যাপক স্যার রাউন্ড দিচ্ছেন। ডাক্তার-নার্সরা দল বেঁধে একটার পর একটা বেডের রোগী দেখছেন।
এ সময় কাউকে ওয়ার্ডে ঢুকতে দেওয়া নিষেধ।
আমি ছোটো মানুষ। আমি ঢুকলে ওঁনারা কিছু বলবেন না। আমি যাব মাম্মির কাছে। নিচে থেকে বলে দিয়েছেন এক ডাক্তার আংকেল। উনি সতের নম্বর বেডে আছেন।
সতের নম্বর বেডের রোগীর তো নাম পাওয়া যায়নি। টিকিটে লেখা আছে নাম জানা নেই। কী নাম ওনার?
মিতু। মাম্মির নাম মিতু।
আচ্ছা। আপনারা দাঁড়ান। আমি অনুমতি নিয়ে আসি। আর ডাক্তারদের বলে আসি সতের নম্বর বেডের মেয়ে এসেছে। কথা শেষ করে ওয়ার্ডবয় জিজ্ঞেস করল, আপনি কে হন?
আমি মিতুর হাজবেন্ড।
আচ্ছা। ভালো হলো। দাঁড়ান এখানে।
ওয়ার্ডবয় ভেতরে ঢুকে আলাপ করার সঙ্গে সঙ্গে ছুটে এলেন এক মহিলা চিকিৎসক।
আপনারা এসেছেন!
জি। আমি মাম্মির কাছে যাব।
আচ্ছা। এখন এখানে, এই যে আমাদের সহকারী রেজিস্ট্রারের কক্ষে বসুন। সতের নম্বর বেডের রোগীর স্বজনদের খুঁজছিলাম আমরা। ভালোই করেছেন এসে।
এসব কথা শুনছে না প্রমিত, রোদ্দুরও।
আমি মাম্মির কাছে যাব। বারবার বলতে লাগল রোদ্দুর।
অবশ্যই যাবে। কিন্তু এখন উনি বেডে নেই। ওনাকে রেডিও ইমেজিং বিভাগে নেওয়া হয়েছে। ব্রেনের সিটি স্ক্যান করানো হচ্ছে। রিপোর্ট পেলে মূল চিকিৎসা শুরু হবে। আপাতত কনজারভেটিভ চিকিত্সা চলছে।
শব্দগুলোর অর্থ বুঝতে পারছে না প্রমিত। রোদ্দুরও না। সে এবার কান্না জুড়ে দিল, আমি মাম্মির কাছে যাব। কোথায় নিয়ে গেছে আমার মাম্মিকে। আমি সেখানে যাব।
প্রমিত স্থির কণ্ঠে জানতে চাইল, মিতু ভালো আছে তো?
বাবার বলা প্রশ্নটা আলোড়ন তুলল রোদ্দুরের মাথায়। সেও প্রশ্ন করে বসল, মাম্মি ভালো আছে তো? কী হয়েছে ওনার?
এ প্রশ্নের জবাব দিলেন না চিকিৎসক। শান্ত কণ্ঠে বললেন, প্লিজ। এখানে অপেক্ষা করুন। কিছুক্ষণের মধ্যে ওনাকে এখানে নিয়ে আসা হবে। তারপর সিদ্ধান্ত হবে বাকি চিকিৎসার।
ভেতরে ঢুকে যাচ্ছিলেন মহিলা চিকিৎসক। বুকে লাগানো তার নেম প্লেটে লেখা আছে ডা. রুবিনা।
রোদ্দুর ছুটে গিয়ে তার হাত ধরে বললেন, আমি আমার আম্মুর বেড়ে গিয়ে বসব। আমাকে নিয়ে চলুন।
শিশুর আকুল কথায় একদম শিথিল হয়ে গেল ডা. রুবিনার মন। আর রোদ্দুরও বেপরোয়া। ও ধরে বসে আছে ওনার ডান বুড়ো আঙুল। তিনি চোখ তুলে তাকালেন প্রমিতের দিকে। চোখের ভাষায় বুঝিয়ে দিলেন, আপনি এখানে বসুন।
প্রমিত দাঁড়িয়ে রইল। আর রোদ্দুর চিকিৎসকের আঙুল আঁকড়ে ধরে ওয়ার্ডের ভেতর ঢুকে গেল।
এক রোগীর বেডের পাশে গোল হয়ে দাঁড়িয়ে থাকা চিকিৎসক দলের সবাই একযোগে মাথা ঘুরিয়ে দেখতে লাগল শিশুটিকে।
রাউন্ডের অধ্যাপক প্রশ্ন করলেন, ও-ই কি সতের নম্বর বেডের রোগিণীর মেয়ে?
জি, স্যার।
তিনি এগিয়ে গেলেন। তারপর শিশুটির মাথায় হাত বুলিয়ে দিয়ে জিজ্ঞেস করলেন, কী নাম তোমার?
রোদ্দুর।
বাহ! চমৎকার নাম। যেমন নাম তেমন মিষ্টিও তুমি।
এসব আদুরে কথা আর প্রশংসায় মন টলল না রোদ্দুরের। ওর মুখ ফুটে গেল আবার। গরগর করে বলতে লাগল, মাম্মির কাছে যাব।
অবশ্যই মাম্মির দেখা পাবে তুমি। এখানেই আসবেন কিছুক্ষণের মধ্যে।
আমার মাম্মি ভালো আছে?
কী জবাব দেবেন অধ্যাপক। প্রশ্নের ভেতরের আকুলতা দেখে তালগোল পাকিয়ে ফেললেন। এমন জখমে আক্রান্ত রোগীর অবস্থা কীভাবে জানাবেন? ভেবে নিয়ে বললেন, এখনই তোমার মাম্মি আসবেন এখানে। আসার পর আমরা পুরো চিকিৎসা শুরু করব।
এখনো চিকিৎসা শুরু করেননি?
আবারও থমকে গেলেন ওয়ার্ড প্রধান, কর্তব্যরত অধ্যাপক।
ডা. রুবিনা রোদ্দুরের হাত ধরে অনেকটা বুকে জড়িয়ে ওকে নিয়ে গেলেন সতের নম্বর বেডের পাশে। সাইড টেবিল দেখিয়ে বললেন, এখানে বসো। আমি রাউন্ড শেষ করে আসি।
রোদ্দুর বলল, না। তুমি যেয়ো না। তুমিও দাঁড়াও। আমার ভয় করছে। মাথা কেমন কেমন করছে। তুমি যেয়ো না। তুমিও থাকো। মাম্মি আসুক। এলে যেয়ো।
রুবিনা কী করবে বুঝে উঠতে পারল না।
অধ্যাপক সাহেব ইশারা করে বললেন, থাকো।
রুবিনা দাঁড়িয়ে রইল রোদ্দুরের পাশে।
তুমি কি আমার মাম্মিকে দেখেছ, রুবিনা আপু?
বাহ! আমার নাম জেনে ফেলেছ?
হ্যাঁ। তোমার নাম জানা তো সোজা। ওই যে নাম লেখা আছে। তোমার বুকে।
পড়তে পারো তুমি?
বানান করে করে পড়ে ফেলেছি।
ব্রিলিয়ান্ট!
বিরিলিয়ান্ট অর্থ কী, আপু?
মেধাবী।
আমার মেধাবী হওয়ার দরকার নেই। মাম্মিকে চাই।
তোমার মাম্মিকে আমি দেখেছি।
ভালো আছেন?
খারাপ না। এটুকুন বলব।
তাহলে যাও তুমি। আমার মাম্মিকে নিয়ে আসো।
সান্ত্বনা দেওয়ার ভাষা খুঁজে পাচ্ছে না রুবিনা। শুধু পাশে দাঁড়িয়ে থাকল বোকার মতো।
রোদ্দুর এবার জুতো খুলে বেডের ওপর উঠে বালিশটা জড়িয়ে শুয়ে রইল। আর তার চোখ বেয়ে দরদর করে নেমে আসতে লাগল লোনা জল। রোদ্দুরকে বাধা দিলো না। কিছুক্ষণের মধ্যে ঘুম চলে এলো রোদ্দুরের দুচোখে। বালিশটা বুকের তলে রেখে মাথা কাত করে ঘুমিয়ে গেল ও।
কিছুক্ষণ ওকে খেয়াল করে রুবিনা বাইরে এসে প্রমিতের উদ্দেশে বললেন, আপনি রোদ্দুরের বাবা তো?
জি।
আসুন। রোদ্দুর ঘুমিয়ে পড়েছে। বেডে শুয়ে আছে। আপনি বেডসাউড টুলে বসে থাকুন। কিছুক্ষণের মধ্যেই ফিরে আসবে রোদ্দুরের মা।
তার কি জ্ঞান ফিরেছে? ভিডিও ফুটেজে দেখলাম অজ্ঞান অবস্থায় একজন ওকে কোলে করে জরুরি বিভাগে ঢোকাচ্ছে।
আমি দেখেছি। অজ্ঞান অবস্থায় থাকলেও সব নির্ভর করেছে সিটি স্ক্যানের রিপোর্টের ওপর। ধৈর্য তো ধরেছেন। আর কিছুক্ষণ ধৈর্য ধরে থাকুন।
চোখ বুজে আসে প্রমিতের। ভেতরের চোখ দিয়ে সে নিজেকে খুঁড়ে খুঁড়ে দেখতে লাগল। ভেতরে আপন সত্তার জলের তল খুঁজে পেল না। ভেতরের ভেতরটা দেখার শক্তি হারিয়ে গেছে। অন্ধ হয়ে গেছে চোখ। অন্ধত্বের কি কোনো অন্ধ চোখ আছে? মনে হলো আছে। অন্ধত্বের সে চোখের খোঁজ পেল না। কেবল শূন্যতার দিকে চেয়ে রইল। দুহাতের কবজি পেচিয়ে দুহাত চেপে থাকতে থাকতে মনে হলো অন্ধ হয়ে অন্ধের প্রতিশব্দ খুঁজে বেরাচ্ছে অন্ধকূপে।
চৌদ্দ
জরুরি বিভাগের চিকিৎসা নিয়ে ভালো বোধ করতে থাকায় আসমা বেগম স্বামীর উদ্দেশে চিন্তিত স্বরে বললেন, মিতুর খোঁজ নাও। হাসপাতালে এলো কেন।
মিতুর মুঠোফোনে কল করে দেখলেন ওর ফোনের সুইচ বন্ধ হয়ে আছে। কল করলেন প্রমিতকে।
মিতুকে সিটি স্ক্যান করার জন্য রেডিও-ইমেজিং বিভাগে নিয়ে গেছে। বলল প্রমিত।
কে আছে ওর সঙ্গে? হাসপাতালে কেন ও?
জানি না এখনও ভালো করে।
তুমি কী করছে? রোদ্দুর কোথায়?
নিউরোসার্জারি ওয়ার্ডে সতের নম্বর বেডের পাশে অপেক্ষা করছি। আর রোদ্দুর ঘুমিয়ে পড়েছে বেডে।
আমরা আসছি। তোমাদের আম্মা সুস্থ বোধ করছেন। জরুরি বিভাগ থেকে ডিসচার্জ করে দিয়েছে।
আসুন লিফটের তিন। এলেই ওয়ার্ডের ভেতর ঢুকতে দেবে না। বাইরের বারান্দায় বসার জায়গা আছে। ওখানে বসবেন।
বসার দরকার কী? তোমার শাশুড়িকে রোদ্দুরের পাশে রেখে আমরা রেডিও-ইমেজিং বিভাগে চলো। মিতুর পাশে দাঁড়াই।
জি। ঠিক বলেছেন। আসুন।
প্রমিত একবার তাকাল রোদ্দুরের দিকে। সকাল থেকে কিছুই খায়নি মেয়েটা। ক্লান্তি আর ভয়ে ভেঙে পড়েছে। ঘুমিয়ে গেছে। অসহায় লাগছে। নিজেকেও মনে হচ্ছে পাথর। পাথরে ধার দেওয়া দরকার। পরিস্থিতি সামাল দেওয়া দরকার। নিজেকে শাসন করার দরকার নেই। পুরো ঘটনার টানে ইতিমধ্যে শাসিত হয়ে বসে আছে ও। কিছু ঋণ তৈরি হয়ে গেছে। ঋণ শোধ দেওয়ার সুযোগ দেবে কি না মিতু, কে জানে। মনে আগুন নেই। ঋণের ভারে নিভে গেছে বুকের ঘরে জ্বলতে থাকা চিতা। প্রকৃত সত্য আসল সত্য নয়, নিরপেক্ষ সত্যের নাটাই ঘোরে কার হাতে, কে জানে। সত্যের প্রতিশব্দরা অন্ধ হয়ে বসে আছে। নিয়তির মধ্যই কি লুকিয়ে আছে তার খোঁজ? ভাবতে থাকে প্রমিত।
মায়ের সেটে পুরোনো একটা বাংলালিংক সিম ঢুকিয়ে নিয়েছিল। হঠাৎ ফোনের ভাইব্রেশন মোড় থেকে কম্পন বেরোতে থাকায় হাতের দিকে তাকাল ও। হাতে ধরা ছিল ফোন। এক্সবুম কল করেছে। একটা নাড়া খেল প্রমিত। তীব্র আঘাত হানল বুকে। নিজের সৃষ্ট অন্ধকূপের তলে দেখল স্বামিত্বের মৃত্যুমুখ, পিতৃত্বেরও। নিজের ব্যুহ ভেদ করে ঢুকে পড়েছে তির। কত গভীরে ঢুকে গেছে ওই বিষ-তির বোঝার সাধ্য নেই। হঠাৎ এত ঘটনার মধ্য থেকে জৈবিকসত্তা নড়ে উঠল। কল রিসিভ করবে না ভেবেও রিসিভ করে বলল, বিপদে আছি। কল কেটে দিচ্ছি। পরে কথা বলব।
বিপদে আছো, নাকি এভয়েড করছো?
টেনশনে আছি, হাসপাতালে। রাখো এখন?
হাসপাতালে কেন? আসব আমি? বিপদে তো কাছে থাকতে হয়, বন্ধুর মতো। আসব?
না।
লাইন কেটে দিল প্রমিত। আবার কল এসেছে। এবার সুইচ অফ করে দিল ও। তাকাল রোদ্দুরের মুখের দিকে। জানালার পাশে বেড। জানালা দিয়ে রোদ ঢুকছে। মিতুর রাখা
রোদ্দুর নামটার অর্থ বুঝতে পারল ও। কচি কোমল মায়াবি মুখের অন্য আলো ঢুকে যেতে লাগল নিজের বুকের ঘরে। অন্ধকূপে অলো ঢুকছে। মায়ার আলোয় আলোময় হয়ে গেছে চারপাশ। না। ওটা মৃত্যুকূপ নয়। ওই কূপে জ্বলজ্বল করছে পিতৃত্বের ফুল। আগাছার মতো কেবল বেড়ে উঠতে দেখল জৈবিকত্বের শাখা-প্রশাখা। মাকড়সার জালের মতো ধুলো ময়লা মেখে তা মলিন আর নোংরা হয়ে আছে। এসব ময়লা কীভাবে দূর হবে জানে না প্রমিত।
হঠাৎ শোরগোল শুনল ওয়ার্ডের গেটে। কারা যেন ঢুকতে চাচ্ছে। ঢুকতে দিচ্ছে না ওয়ার্ডবয়। বাক-বিতণ্ডা হচ্ছে। টুল থেকে উঠে সামনে এগিয়ে গিয়ে শুনল, সতের নম্বর বেডে এর মধ্যে দুজন। এসেছেন। একজন রোগীর মেয়ে। আরেকজন স্বামী। ওনারা বেড়ে অপেক্ষা করছেন। এখনই রোগিণী ফিরবে ওয়ার্ডে। স্যাররা এক রোগীর সঙ্গে এত লোক দেখলে রেগে যাবেন।
দ্রুত কাছে গেল প্রমিত।
আর তখনই শুনল কঠিন কণ্ঠস্বর, এই বিপদে মোবাইল ফোন বন্ধ করে বসে আছো? তোমার মতলব কী? আমার মেয়েকে মেরে হাসপাতালে পাঠিয়েছো? আবার মোবাইলও বন্ধ! শ্বশুরের ভয়াল কথার আক্রমণ সামাল দেওয়ার জন্য যা বলা দরকার, কিছুই বলতে পারল না। প্রমিত ফ্যাল ফ্যাল করে কিছুক্ষণ তাকিয়ে থেকে ওয়ার্ডবয়ের উদ্দেশে বলল, ভাই, আমার শশুর-শাশুড়ি ওঁনারা। শাশুড়িকে আসতে দিন। আমার মেয়ের পাশে গিয়ে বসুক। আমি বরং বাইরে থাকি। আর উনি আমার শ্বশুর। ওঁনার কথায় রাগ করবেন না। ববাঝেনই তো আমরা সবাই টেনশনে আছি।
প্রমিতের কাতর কথায় নরম হয়ে গেল ওয়ার্ডবয়ের মন। শাশুড়িকে বেডের কাছে বসিয়ে দিয়ে গেটে ফিরে এসে শশুরের উদ্দেশে বলল, স্যরি আব্বা। বারবার অফিসের ফোন আসছিল তো তাই সুইচ অফ করে দিয়েছিলাম।
অফ করবে কেন? ভাইব্রেশন মোডে রাখো। অথবা সাইলেন্ট মোড রেখে হাতে ধরে রাখ মুঠোফোনটা। প্রয়োজনীয় কল এলে ধরতে হবে না, এই বিপদের সময়?
স্যরি, আব্বা। স্যরি।
আলি আশরাফ চৌধুরীর রাগ কমল না। ভেতরের ক্ষোভ ঝেড়েও শেষ করতে পারলেন না। আরও গম্ভীর হয়ে কঠোর স্বরে বললেন, আমার মেয়েকে কোথায় আঘাত করেছো?
আমি আঘাত করিনি, আব্বা।
ক্রিমিনালরা সব সময় নিজেকে নির্দোষ ভাবে।
শশুরের এমন ভয়ংকর রূপ কখনও দেখেনি প্রমিত। আজ দেখল ভিন্ন রূপ। ক্রোধান্ধ পিতার ভয়াল আক্রমণের পেছনে রয়েছে ভুল ধারণা, কমিউনিকেশন গ্যাপ। বুঝতে পারল প্রমিত। এ মুহূর্তে ভুল ধারণা ভাঙতে গেলে, সত্যটা তুলে ধরতে গেলে আরও সংঘাত বেঁধে যেতে পারে ভেবে চুপ হয়ে গেল ও।
তুমি যে এমন ভয়ংকর ছেলে, কল্পনাও করতে পারিনি আমি।
মনে রেখো, আমার মেয়ের কিছু হলে ছাড় দেব না তোমাকে।
জি, আব্বা। এখন চলেন। দুজনই যাই নিউরোইমেজিং বিভাগে। দেখি সিটি স্ক্যান করাতে এত দেরি হচ্ছে কেন?
এ কথায় দমে গেলেন আলি আশরাফ চৌধুরী। গম্ভীর কণ্ঠে বললেন, চলো।

পনের
নিউরোইমেজিং বিভাগের সিটি স্ক্যান কক্ষের সামনে লম্বা লাইন। ট্রলিতে রোগী। প্রত্যেকের গায়ে জড়ানো সাদা বেড কাভার। প্রত্যেক ট্রলির সঙ্গে একজন করে দাঁড়ানো। কোন ট্রলিতে আছে মিতু, বোঝা যাচ্ছে না। ওর সঙ্গে কেউ আছে নিশ্চয়। ওয়ার্ডবয়? নার্সঃ নার্সের ড্রেসে কাউকে দেখা যাচ্ছে না। প্রতিটি ট্রলি দূর থেকে খুঁটিয়ে খুঁটিয়ে দেখতে লাগল। হঠাৎ চোখ গেল দরজার মুখে ঢোকার অপেক্ষায় থাকা একটা ট্রলির পেছনের স্ট্যান্ডের দিকে। পাশ থেকে দেখা যাচ্ছে কমলা রঙের ড্রেসের একাংশ। ও-ই কি মিতু? পাশ কেটে দ্রুত এগিয়ে গিয়ে দেখল পাশে দাঁড়ানো আছে এক তরুণ। কে এ সুদর্শন তরুণ! এ প্রজন্মের তরুণদের মতো ছোট ছোট দাড়ি, এ সময়ের-ফ্যাশনে। কে এই তরুণ! মিতুর অতি আপন কেউ কি? পাশে গিয়ে প্রথমে দেখে নিলো মিতুর মুখ। হ্যাঁ। মিতুই। ওর চোখ বোজা। চমকে উঠল। ভয়ও বেড়ে গেল। মিতুর সিরিয়াস কিছু হয়ে গেলে সমালোচনা আর আক্রমণের মুখোমুখি নিজেকেও দাঁড়াতে হবে।
কাছে গিয়ে ওর মাথায় হাত রাখল প্রমিত।
অন্যমনস্কভাবে দাঁড়িয়েছিল আলম।
চমকে উঠে প্রশ্ন করল, কে আপনি?
উত্তর না দিয়ে প্রমিত প্রশ্ন করল, আপনি কে?
দুই জনের দুই প্রশ্ন থেকে মিসাইল গতিতে ছুটে আসা কে আপনি আর আপনি কে এর মধ্যে শব্দপথে ব্যাপক সংঘর্ষ ঘটে গেল। কোথাও বিস্ফোরণের শব্দ ঘটল না। তবে বিস্ফোরিত অদৃশ্য আগুন নেভানোর জন্য প্রমিত শান্ত কণ্ঠে বলল, আমি ওর হাজবেন্ড!
উনি ম্যারেড! উফ! বাঁচালেন! নাম না-জানা অজ্ঞান হয়ে যাওয়া। রোগিণীকে নিয়ে বিপদে ছিলাম।
নিজের মগ্নতার মধ্যেই ডুবে আলম আবার বলল, আপনি যে ওনার হাজবেন্ড, প্রমাণ কী? কীভাবে জানলেন যে তিনি এখানে আছেন?
আমি আপনার প্রশ্নের জবাব দিয়েছি। আপনি দেননি। গম্ভীর হয়ে শীতল কণ্ঠে এবার বলল প্রমিত।
আলমের দুশ্চিন্তা টুটে গেল। স্বস্তি নিয়ে বলল, নাম না-জানা ওনার এখন আইনগত অভিভাবক আমি। ওনার টিকেটে দেখুন লেখা আছে আমার নাম। আর ড্রাইডিং লাইসেন্স নম্বর। আর দেখুন এই যে, টিকেটের পাশে মারা আছে একটা সিল।
প্রমিত দেখল স্টামপ্যাডের ছাপ : পুলিশ কেস। তার পাশে লেখা আলম। লাইসেন্স নম্বরও।
ওদের কথা চালাচালির মধ্যে পেছন থেকে এসে দাঁড়ালেন আলি আশরাফ চৌধুরী। পিতৃত্বের তীব্র টানে নিজেকে নিয়ন্ত্রণের শেকল ছিঁড়ে গেল। প্রমিতকে ধমক দিয়ে বললেন, তুমি বাইরে দাঁড়াও। কেবল কথার জোরে নয়, হাতের ধাক্কায়ও সরিয়ে দিলেন ওকে।
প্রমিত বাকরুদ্ধ হয়ে গেল। শ্বশুরের ব্যবহারে কষ্ট পেলেও ভেঙে গেল না। কোনো কথা না বলে গোঁয়াড়ের মতো দাঁড়িয়ে রইল। শ্বশুর ওকে আবার ধাক্কা দিলেন।
আলম বলল, আপনি কে। ওনাকে ধাক্কাচ্ছেন কেন?
ওরে আমি পুলিশে দেবো। ধাক্কা তো দূরের কথা।
আপনি কে?
আমি মিতুর বাবা। ওর আসল গার্জেন।
পারিবারিক সংঘাত আছে ভেবে দূরে দাঁড়িয়ে রইল আলম। প্রমিতও খানিকটা পিছিয়ে দাঁড়িয়ে থাকল। এমন সময় ডাক এলো, আলমের রোগী আসুন ভেতরে।
মনিটর কক্ষে রোগীর ডকুমেন্টস হাতে নিয়ে ঢুকে গেলেন আলি আশরাফ চৌধুরী।
সিটি স্ক্যান মেশিন অপারেটর, টেকনিশিয়ান প্রশ্ন করলেন, আপনিই আলম?
না। আমি আলি আশরাফ চৌধুরী। ওর বাবা।
সেকি! আমরা তো জেনেছি রোগীর অভিভাবকের খোঁজ পাওয়া যায়নি।
আমরা খোঁজ পেয়ে এসে গেছি।
আচ্ছা। ভালো হলো। কথা বলতে থাকলেও তার চোখ স্থির হয়ে রইল মনিটরিংয়ের স্ক্রিনে।
খারাপ কিছু হয়েছে?
সরাসরি উত্তর না দিয়ে টেকনিশিয়ান বললেন, মনে হচ্ছে ব্রেনে কংকাশন (Concussion) হয়েছে।
এমন ঘটে কেন?
সাধারণত কপালে ঘুষি খেলে এমন হতে পারে। কপালে টুস থেকেও হতে পারে। এ অবস্থায় রোগী সাময়িক অজ্ঞান হয়ে থাকে। মাথাব্যথাও থাকতে পারে। মনোযোগের ঘাটতি তৈরি হতে পারে, মেমোরিও ডিস্টার্ব হতে পারে, ব্যালেন্সের সমস্যা দেখা দিতে পারে।
বিষয়টা কি সিরিয়াস? প্রশ্ন করলেন আলি আশরাফ চৌধুরী।
না। সিরিয়াস না। ঠিক হয়ে যাবে। প্রফেসর স্যাররা আসল ব্যাখ্যা-বিশ্লেষণ দিবেন। আমার অল্প নলেজ থেকে যা বললাম তা শতভাগ মেনে নেওয়ার দরকার নেই।
আলম সাহেব কোথায়?
উনি বাইরে আছেন।
ওনাকে ডাকুন আমরা ফিল্মটা উপরে পাঠিয়ে দেব ওনার হাত দিয়ে। স্যাররা ওটা দেখে পরবর্তী চিকিৎসার প্লানিং করে দেবেন।
আলি আশরাফ চৌধুরী বেরিয়ে এসে বললেন, আপনিই আলম?
জি।
ভেতরে যান। আপনার হাতে ওরা ফিল্মটা দেবেন। ওটা নিয়ে আপনাকে উপরে যেতে হবে। যেহেতু আপনিই কাগজে-কলমে মিতুর অভিভাবক এখন, আপনাকে ছাড়া ওরা মিতুর দায়ভার আমাদের হাতে দেবেন না।
ভেতরে ঢুকে গেল আলম। রোগীসহ বুঝে নিল যাবতীয় কাগজপত্র আর সিটি স্ক্যানের ফিল্মটা।
প্রমিত এগিয়ে এসে জানতে চাইল, মিতু কেমন আছে?
জবাব দিলেন না আলি আশরাফ চৌধুরী। আরও গম্ভীর হয়ে তিনি সরে গেলেন সামনে থেকে। প্রমিতও অভিমানে আক্রান্ত হয়ে রোগীকে নিয়ে বাইরে আসা পর্যন্ত দাঁড়িয়ে রইল।
.
ওয়ার্ডে আসার পর ঘুম থেকে জেগে গেল রোদ্দুর। মাকে সিটে জায়গা দেওয়ার জন্য এক লাফে ও নেমে এলো বেড থেকে। তারপর মায়ের গালে হাত বুলিয়ে আদর দিয়ে বলতে লাগল, মাম্মি! মাম্মি! আমি রোদ্দুর। চোখ খোলো।
চোখের পাতা নড়ে উঠল। কেঁপে উঠল পুরো শরীর। আসমা বেগমও মাথায় হাত বুলিয়ে বলতে লাগলেন, দেখো, মিতু। আমি তোমার আম্মা। দেখো আমাকে। পাশে দাঁড়িয়ে আলম বলল, ভয় নেই বলেছেন সিটি স্ক্যানের রেডিও-গ্রাফার। এখন দেখি ওই ওয়ার্ডের অধ্যাপক স্যার কী বলেন?
আসমা বেগম জিগ্যেস করলেন, আপনি কে?
রোদ্দুরও একই প্রশ্ন করে বসল, আপনি কে?
আমার নাম আলম। আমি একজন সিএনজি চালক। আমিই ওনাকে নিয়ে এসেছি জরুরি বিভাগে।
আপনাকে ভিডিও ফুটেজে দেখেছি আমি। সিএনজি থেকে মাম্মিকে কোলে করে নিয়ে এসেছেন।
মাথা নিচু করে আলম জবাব দিল, হ্যাঁ।
ওর বাবা আর হ্যাঁজবেন্ড গিয়েছিল নিচে। ওরা কোথায়? প্রশ্ন করলেন আসমা বেগম।
ওয়ার্ডের বাইরে আছেন।
ওরা। দেখেছেন? মিতুর খবর জানেন?
জি। ওনারা বাইরে আছেন। এখন আপনাদের হাতে রোগীকে দিয়ে আমি চলে যাব।
না। যাবেন কেন? দাঁড়ান। ওরা সবাই আসুক।
সিটি স্ক্যানের ফিল্মটা হাতে দিয়ে দেখতে দেখতে ওয়ার্ড প্রধান, অধ্যাপক রোগীর কাছে এসে হাসিমুখে বললেন, ভয় নেই। অপারেশন লাগবে না। ব্রেনের ভেতর কোনো ক্ষতি হয়নি, রক্তপাত ঘটেনি। ইডেমা নেই, ফোলা নেই। কনজারভেটিভ চিকিৎসা চলুক, আশা করি ৪৮ ঘণ্টার মধ্যে ঠিক হয়ে যাবেন তিনি। বলতে বলতে তিনি রোদ্দুরের মাথায় হাতই ছোঁয়ালেন। আদর দিয়ে জিজ্ঞেস করলেন, খুশি রোদ্দুর?
না। খুশি না। মাম্মি কথা বললে খুশি হবো।
কথা বলবে। কানের কছে গিয়ে ফিসফিস করে তুমি জানিয়ে দাও তোমার আসার কথা। জেগে যাবেন তোমার মাম্মি।
রোদ্দুর সত্যি সত্যিই দুহাত দিয়ে মায়ের মুখ মুছতে লাগল, তারপর বলতে লাগল, মাম্মি আমি এসেছি।
আলমের সঙ্গে হ্যাঁন্ডশেক করলেন অধ্যাপক। জুনিয়র চিকিৎসকরাও। তাকে বাহবা দিয়ে বললেন, কত নিউজ তো আজকাল ফেসবুকে ভাইরাল হয়। আমি মনে করি আপনি যে কাজটি করেছেন তা ভাইরাল হওয়া উচিত। মহান কাজ করেছেন। অভিনন্দন। আপনাকে।
আরেকজন অটোচালক, ওনার নাম রিয়াজ, উনি হেল্প না করলে আমার পক্ষে মিতু আপার পাশে দাঁড়ানো সম্ভব হতো না। উনিও সহোযোগিতা করেছেন।
আমার বিশ্বাস আপনাদের দুজনার প্রতি ফ্যামিলি কৃতজ্ঞ থাকবে চিরকাল।
ষোল
প্রমিতের মা, সায়েরা আমিন বললেন, অসময়ে শুয়ে থাকলে হবে? ওঠ। বউমার কাছে যাও। রোদ্দুরের কছে যাও। ওদের নিয়ে এসো।
মিতু পুরোপুরি সুস্থ হয়নি। হাসপাতাল থেকে ওদের বাসায় গেলেও পুরোপুরি স্বাভাবিক হতে আরও সময় লগাবে। ও সব কথা বলতেও পারছে না। কেন হাসপাতালে তাকে যেতে হলো তাও পরিষ্কার নয়। এদিকে শ্বশুর মশাই ধরে নিয়েছেন আমি ওকে মেরেছি। আমিই দায়ী। আমার বিরুদ্ধে মামলা করবেন। ওরা আমার কথা শুনতে চাচ্ছেন না। দুর দুর করে তাড়িয়ে দিচ্ছেন। ও বাড়িতে আমার কি এখন যাওয়া উচিত?
কেন? তোমার শাশুড়ি তো সব জানে! তিনি বুঝিয়ে বলেননি তোমার শ্বশুরকে?
তা তো জানি না।
রোদ্দুর কিছু বলেনি?
বলেছে হয়তো। ও কি আর সব ঘটনা বুঝেছে? বুঝলেও গুছিয়ে বলতে পারবে? কেন বেওয়ারিশ রোগী হয়ে অচেতনভাবে হাসপাতালে ওকে ভর্তি হতে হলো তাও পরিষ্কার নয়। তাছাড়া এক তরুণ বলছে, সে সিএনজি চালক, সুদর্শন ওই তরুণের কথাবার্তা, আর ওর প্রতি সেবাযত্নের বহর দেখেও মনে প্রশ্ন জেগেছে। প্রশ্নের উত্তর না পাওয়া পর্যন্ত মন তৃপ্ত হবে বলে মনে হচ্ছে না।
যোগাযোগের ঘাটতি হলে পরিস্থিতি জটিল হতে পারে। ওরাও ভুল বুঝবে। তুমিও। বিষয়টা কি ভালো হবে? যাও। নিজের দোষ থাকলেও তা ধরো। শুধরাও। নাতনির কাছে থাকো। বউমার কাছেও।
কি বলছো, আম্মা? ওদের পক্ষ হয়ে কথা বলছো?
পক্ষ-বিপক্ষের কথা নয়। ভুল-আর শুদ্ধের কথা। তুমি ভুল করলে তুমি শুদ্ধ হও। সে করলে সে হবে শুদ্ধ। দুজনের শুদ্ধ-জীবনের ভেতর থেকে বেড়ে ওঠে শিশু। রোদ্দুরের ভালোর জন্যই চাইব তোমাদের সমস্যা মিটিয়ে নাও।
বারবার আমার ভুলের দিকে আঙুল তুলছো তুমি। আমি কি ওকে। বের করে দিয়েছি ঘর থেকে না কি ও-ই আমার খোঁজ না নিয়ে রাগ করে বেরিয়ে গেছে? আমি কি ওকে আঘাত করেছি, মেরেছি? ওর বাবা তো সেই ব্লেমটা দিল আমার ঘাড়ে।
এটাই তো ভুল বোঝাবুঝি। বিষয়টা ক্লিয়ার না করলে শ্বশুরের ভুল ভাঙবে না। মামলা করে বসতে পারেন তিনি। যে রাশভারী লোক।
তুমি বলো! আমার দায় ঠেকেনি।
দায় তোমার! তোমার বউ, তোমার কন্যা, তোমার শশুর শাশুড়ি। এসব কাজে নিজের মাকে ব্যবহার করতে নেই, বাবা। নিজের সমস্যা নিজে মেটাও। সেটাই ভালো হবে। আর শ্বশুর শাশুড়িকে সম্মান না করলে কখনও বউমার মন পাবে না।
আমার শাশুড়ি বোঝাতে পারলেন না শশুরকে? কোথায় গিঁট বুঝি না আমি? মেয়েকে লাই দিয়ে দিয়ে সপ্তম আকাশে তুলে রেখেছেন তারা। আর তাই অল্পতেই রেগে যায়। খেপে যায়। অল্পতেই বাপের বাড়ি গিয়ে ওঠে! এভাবে কি সংসার চলবে, আম্মা?
না, চলবে না। এজন্য তো বলছি বোঝার চেষ্টা করো বউমাকে। কেন সে রাগ করে বোঝো আগে। তারপর শোধরাও। সে ঠিক হয়ে যাবে।
তুমি তো দেখছি সাংঘাতিক নিষ্ঠুর, আম্মা। বারবার আমাকে শোধরাতে বলছো! তাকে কিছু বলবে না।
বলব। তাকেও। সে তো তোমাকে বেশি বেশি কাছে পেতে চায়। সময় বেশি চায় তোমার। দিতে পারো? যেটুকুন সময় পাও তাও তো ল্যাপটপ, মুঠোফোন, আর কম্পিউটারে বসে থাকো। বউদের মনে আহ্লাদ থাকতে পারে না?
ছেলের উত্তেজিত স্বর শুনেও সায়েরা আমিনের গলার স্বর নরম হলো না। আর সবল ও দৃঢ়ভাবে যা বলার তাই বলে যাচ্ছেন, নিজের ছেলের পক্ষে গীত গাইছেন না দেখে অবাক হয়ে কিছুক্ষণ তাকিয়ে রইল প্রমিত। তারপর নজর দিল মুঠোফেনের দিকে। ভাইব্রেশন মোডে থাকায় শব্দ বেরোয়নি। চট করে তাকিয়ে দেখল কল করেছে
এক্সবুম। লাইনটা কেটে দিয়ে চুপ হয়ে গেল।
সায়েরা আমিন আবার বললেন, মুঠোফোনে যার-তার সঙ্গে কথা বলার নেশা কমাও। বউ-বাচ্চার দিকে নজর বেশি দাও। সংসারের দিকে তাকাও।
মায়ের এমন আদর্শ কথা আর সুবচন এর আগে শোনেনি প্রমিত। কিছুটা বিস্ময় নিয়ে তাই আপন মায়ের ভেতর সে আবিষ্কার করল দৃঢ়চেতা আরেক নারীকে। যিনি টলবেন না বলে প্রতিজ্ঞা করেছেন। মনে হলো।
ঘাড় ঘুরিয়ে ওপাশ ফিরে শুয়ে ও বলল,  শেষমেষ তুমিও মিতুর পক্ষ নিচ্ছো?
না। কোনোদিন না। কারও পক্ষ নেওয়া উচিত নয় কোনো শাশুড়িকে। আমি মিতুর শাশুড়ি। তেমার মা। স্বামী-স্ত্রীর সম্পর্কে মাকে নিউট্রাল থাকা ভালো। নইলে সজ্ঞাত আরও বাড়ে।
তুমি তো নিউট্রাল নেই, আম্মা। একদম মিতুর পাল্লায় উঠে বসে আছো। সে মায়ের সঙ্গে কথা বলতে বলতে রাগে মুঠোফোনের সুইচ বন্ধ করে, সিএনজির গ্রিলের সঙ্গে নিজের কপালে আঘাত হেনে অজ্ঞান হয়ে হাসপাতালে ভর্তি হয়েছে, একদম মনে করতে পারল না সে-কথা। উল্টো নিজের ছেলের দোষ ধরে ওর পাল্লায় উঠে গেলে!
মিতু যে তার মায়ের সঙ্গে কথা বলতে বলতে রাগের মাথায় রডের সঙ্গে ট্রুস মেরেছে, কে বলল তোমায়?
ওর মা বলেছে।
ওর মা কি দেখেছে? টেলিফোনের অপর মাথায় বসে কি কলারকে দেখা যায়? নাকি নিজে নিজে অনুভব করেছেন?
সেটা ওর মাকে জিজ্ঞেস করো।
জিজ্ঞেস করে জেনেছি। রাগ করে মিতু মুঠোফোনের সুইচ অফ করেছে ঠিক। মাথায়-আঘাত করেনি।
এটাও ওদের একতরফা কথা। দেখলাম একটা সুদর্শন ছেলে তার দেখাশোনা করছে। বিষয়টাও আমার ভালো লাগেনি।
অফ হয়ে গেলেন সায়েরা আমিন। তার মনে পড়ে গেল
এক্সকুমর কথা। এমন কেউ কি জোগাড় করে নিয়েছে মিতুও? তৃতীয়জনের কি আগমন ঘটে গেছে? দুজনের সম্পর্কের কি পচন শুরু হয়েছে–এসব কথা ভাবতে গিয়ে মাথা তার জ্যাম হয়ে গেল।
কোথাও সমস্যা হচ্ছে না তো তোমাদের মধ্যে?
সমস্যার বাকি কী আছে আম্মা, কথায় কথায় রাগ করে ও নিজেদের বাড়িতে চলে যায়। সমস্যার কি বাকি আছে কিছু?
এসব সমস্যার সঙ্গে মান-অভিমান জড়িয়ে থাকে। তা কাটিয়ে ওটা যায়। তৃতীয়জনের আগমন ঘটলে সম্পর্ক নাশ হয়ে যায়। ভয়টা কাটিয়ে ওটা যায় না।
জানি।
তুমি শিওর? ওর জীবনে তৃতীয় কেউ এসেছে?
মনে হলো। তাই বললাম।
মনে হওয়া, বা অনুমান করে এ ধরনের ভাবনা মনে ঠাই দিতে নেই। চোরের মন পালাই পালাই করে। নিজে কোনো কিছু চুরি করলে অন্যকেও সহজে চোর মনে হয়। এসব ভাবনার আগে পরিষ্কার করে সব জেনে নেবে। নিজেকেও ঘেটে দেখবে কোথাও কোনো ভুল হচ্ছে কি না। কথা শেষ করে সায়েরা আমিন চলে গেলেন সামনে থেকে। মায়ের ধারালো কথা শোনার পর প্রমিতের আর বলার কিছু থাকল না।
সতেরো
মায়ের সামনে লাইন কেটে দিলেও মা চলে যাওয়ার পর
এক্সবুমকে কল করার জন্য মাথা ঘুরিয়ে একবার দরজার দিকে তাকাল প্রমিত। খোলা দরজা দিয়ে মায়ের ঘর পর্যন্ত দেখা যায়। দূর থেকে বোঝা যাচ্ছে মায়ের মুখ মলিন। মলিন মন নিয়ে তিনি এদিকে আর আসবেন না ভেবে সে কল ব্যাক করল।
কী ব্যাপার এভোয়েড করছে আমাকে? কল ধরেই কঠিন প্রশ্ন ছুঁড়ে দিল
এক্সবুমর আড়ালে লুকিয়ে থাকা মোনালিসা।
দোষ ধরছো কেন? সবাই কথায় কথায় দোষ ধরলে কি আর বাঁচা যায়?
সবাই মানে? কে? কে?
মাও দোষ ধরে, বউও। অফিসের বসও। তুমি হচ্ছে রিলাক্স করার জায়গা। মনের বারান্দা। তুমিও ঝুল বারান্দায় বসে মনের ধুলোময় মাকড়সার জাল বুনে যাচ্ছো?
দোষ করলে তো দোষ ধরবে। না-করলে কেন দোষ ধরার প্রয়োজন হবে?
কী দোষ করলাম?
সময় দিয়েছ আমাকে? বারবার কল করি। ঠিক উত্তর দিয়েছো?
তুমি হচ্ছো লুকোচুরির সম্পর্ক। সবার সামনে কি তোমার সঙ্গে কথা বলা যায়, যাবে? বুঝতে হবে না?
বোঝার জন্যই তো বার বার কল করি। আর না-বুঝিয়ে, না উত্তর দিয়ে বার বার তুমি কেটে দাও। ছোট্ট করে মেসিজ দিয়ে রাখলেই তো পারো। বলল মোনালিসা।
পেরেশানির মধ্য দিয়ে সময় যাচ্ছে। দিশেহারা লাগছে। এর মধ্যে মা-ও বিরুদ্ধপক্ষ হয়ে যাচ্ছে। কথায় কথায় দোষ ধরে, আর ছেলের বউয়ের পক্ষে নেয়। এমন মার কথা তো এ জনমে শুনিনি।
মায়েরা তো সংসার কুরুক্ষেত্রে সব সময় ছেলের পক্ষ নেয়। বউয়ের বিরুদ্ধে বিষোদগার করে। তোমার মা বউয়ের পক্ষে যাচ্ছে। কেন?
জানি না। কেমন যেন গম্ভীর হয়ে যান আমার দিকে তাকিয়ে।
আশ্চর্য!
আর কথা বাড়াতে পারল না। ওর ঘরে হুট করে শব্দ হওয়ায় মাথা ঘুরিয়ে দরজার দিকে তাকাতে গিয়ে দেখল গোয়েন্দার মতো চুপিসারে মা এসে হাজির হয়েছেন আবার। এবারও লাইন কেটে মায়ের উদ্দেশে জিজ্ঞেস করল, কিছু বলবে?
বলতে এসেছিলাম, ওঠো। গোসল করো। খেয়ে শ্বশুরবাড়ি যাও। রোদ্দুর আর ওর-মার খোঁজ নিয়ে এসো।
শুনলাম। তুমি যাও এখন।
যাবই তো। এসব আর তোমাকে বলতে চাই না। তোমার ইচ্ছা মতো তুমি চললা, মন যা চায় তাই-ই করো। স্বজনদের ইচ্ছা অনিচ্ছারও দাম দিতে হয়। কথাটা-ও তোমার মাথায় তুলে দেওয়ার ইচ্ছা নেই আর।
কঠিন কথা শুনে বিছানা থেকে লাফ দিয়ে উঠে বসল প্রমিত। উঠতে গিয়ে কোমরে চোট লাগল। উহ্ শব্দ করে কোমরে হাত দিয়ে ও বসে পড়ল আবার।
উহ্ শব্দটা শঙ্কার উড়াল তির ছুঁড়ে দিল সায়েরা আমিনের কানে। কথা শেষ করে দরজার বাইরে চলে যাচ্ছিলেন। না গিয়ে মাতৃত্বের খোলসের ভেতর থেকে বেরিয়ে এসে প্রায় চিৎকার দিয়ে প্রশ্ন করলেন, কী হলো? ব্যথা পেয়েছো?
মায়ের প্রশ্নের জবাব দিলো না প্রমিত। কেবল মনে মনে অনুভব করল মা তো মা-ই। মায়ের মতোই আছেন। সন্তানের ব্যথা তার মনেও উৎকণ্ঠা জাগায়। সন্তানের ভালো ছাড়া মা কি আর কিছু ভাবতে পারে! ভাবনার ডালপালার আড়াল থেকেও আকাশের চাঁদ দেখা গেল। মায়ের মনও। এই মুহূর্তে মায়ের উদ্বেগ ওষুধের মতো ব্যথা উপশম করে দিলে। শান্ত, সুবোধ বালকের মতো ও এগিয়ে গেল ওয়াশরুমের দিকে। মা চলে গেলেন কিচেনের দিকে। ছেলের প্রিয় নাশতা তৈরি করতে মন দিলেন।
ওয়াশরুম থেকে বেরিয়ে ফ্রেশ হয়ে খাবার টেবিলে এসে আরেকবার চমকে উঠল প্রমিত। ভেবেছিল মা বিরুদ্ধপক্ষ হয়ে গেছেন।
এ মুহূর্তে ও টেবিলে সাজানো দেখল পরোটা, ডিমভাজা আর প্রিয় আইটেম গরু ভুনা। সঙ্গে কাঁচা লংকা, পেঁয়াজ কাটা আর একবাটি ফুলকপি ভাজি। প্রত্যেকটা আইটেমই প্রমিতের প্রিয়। খাবার সাজিয়ে তিনিও বসলেন টেবিলে। হাউজ গভর্নেস বিণা এসে প্রশ্ন করল, ভাইজান, কী চা খাবেন? গ্রিন টি না গরুর দুধ-চা?
কয়েক সেকেন্ড চিন্তা করে প্রমিত জবাব দিল, গরুর দুধ-চা।
বিনা চলে যাওয়ার পর মা খেতে লাগলেন। নিজের প্লেটে তুলে নিলেন কফিভাজি আর ডিম পোচ। ছেলের দিকে এগিয়ে দিলেন গরু ভুনার বাটি। কারুর মুখে কোনো কথা নেই। ঘরের আকাশে মেঘ গুডগুড করতে লাগল। হয় ঝড় আসবে, নয় বৃষ্টি, বুঝতে অসুবিধে হলো না প্রমিতের। ও নিশ্চিত হয়ে গেল মায়ের মাথায় কেবল উড়াল মেঘ নয়, দুর্ভাবনার ঝড় বইছে। এ ঝড়ের উৎস কী? বোঝার চেষ্টা না করে চুপচাপ খেতে লাগল ও। আর তখন ভাইব্রেশন মোডে রাখা মুঠোফোন সেটের ঘো ঘো আওয়াজ ভেসে আসতে লাগল। নিজের। ঘর থেকে।
ফোন রিসিভ করার জন্য খাওয়া ছেড়ে প্রমিত উঠে গেল নিজের ঘরের দিকে। বাঁ হাতে কানের কাছে ধরে কিছুটা ধমকের সুরে বলল, রাখো। খেতে বসেছি। তারপর সুইচ অফ করে আবার খেতে এলো টেবিলে। সায়েরা আমিন ব্যক্তিগত প্রশ্ন করলেন না কলটার ব্যাপারে। গলার স্বর স্বাভাবিক রেখে বললেন, গ্রামীণের নম্বরটা তুলে নাও। নতুন সেটও কেনা দরকার। বাংলালিংকটা সিম ব্যবহার করছো এখন। দুটো সেট থাকা ভালো। একটা হারালে সঙ্গে সঙ্গে আরেকটা দিয়ে কাজ চালিয়ে নেওয়া যায়।
প্রমিত সুবোধ ছেলের মতো বলল, তুলতে যাব। ইতিমধ্যে গ্রামীণে কল করে নম্বরটা অফ করে দেওয়ার ব্যবস্থা করেছি।
তোমার অফিসের ঝামেলাটা কী? কী এত কাজ? সব সময় অফিসের কাজ বাসায় নিয়ে আসতে হয়! কেন?
কেনর জবাব নেই আমার হাতে। এত কাজ এত অল্প সময়ে করা যায় না। বাসায় আনতে হয়। ইচ্ছাকৃত আনি না।
তা ঠিক। তবে স্ত্রীকে সময় দিতে হবে না? বাচ্চাকে সময় দাও? নিজেকে একবার প্রশ্ন করে দেখেছো?
না। তেমন করে ভাবিনি। ভাবি ওরা তো আছেই, পাশে। আলাদা ভাবে কী সময় দেব?
কোয়ালিটি টাইম কি দাও? দিতে হবে না ওদের? সম্পর্ক কি এমনি এমনি মজবুত হয়? হয় না। সম্পর্ক টিকিয়ে রাখতে জানতে হয়।
চেষ্টা করব।
আজেবাজে সম্পর্ক আসল সম্পর্কে ফাটল ধরায়।
হ্যাঁ। জানি।
হ্যাঁ বললেই হলো? হ্যাঁর ভেতরের হ্যাঁটা খুঁজে বের করতে হবে না? যত্ন করতে হবে না হ্যাঁর অর্থটা?
হ্যাঁ। হবে।
যাও। খেয়ে শ্বশুরবাড়ি যাও। সপ্তাহ খানেক ছুটি নাও। ওদের সঙ্গে থাকো।
যাব। থাকব।
সহজে ছেলে রাজি হয়ে গেল দেখে মায়ের মনও খুশি হয়ে গেল। খুশি মনের ভেতর থেকে বেরিয়ে আসতে লাগল উপদেশ আর উপদেশ। প্রতিটা কথা মাথায় তুলে নিল প্রমিত।
আঠার
শশুরবাড়িতে যাওয়ার জন্য বের হলেও যাত্রপথ ঘুরিয়ে আলি আকবর স্যারের বাসায় ঢুকল প্রমিত। তিনিও বের হচ্ছিলেন। বাড়ির গেট পেরিয়ে প্রমিতকে ঢুকতে দেখে বারান্দায় থমকে গেলেন। ওর মুখের দিকে তাকিয়ে বোঝার চেষ্টা করলেন ওর ভেতরটা। ওর পায়ের চাপে মাটি খুঁড়ে বেরিয়ে আসতে দেখলেন বেদনার চিহ্ন। শীতের কোমল রোদের মাঝেও ওর মুখে মেখে আছে চৈত্রের ধুলো। স্যারকে প্রথমে দেখতে পায়নি প্রমিত। হঠাৎ নজর গেল তার ওপর। কাছে গিয়ে টুপ করে বসে পায়ের ধুলো নিয়ে বলল, আপনার কাছেই এলাম, স্যার।
কোনো দুঃসংবাদ?
কষ্ট না পেলে কি আপনার কাছে আসি, স্যার!
শোনো, প্রমিত। অন্তরে সিঁধ কেটে কেবল চোর ঢোকে না, চুরি করে নিয়ে যায় না সব। দিয়েও যায়–কিছু কষ্ট আর চোখের জল। বিষাদ তখন জমে যায়। মুখেও তা ভেসে ওঠে। যেমন ফুটেছে তোমার মুখে।
কঠিন কথা, স্যার। সহজ করে বলুন।
সিধটাকে ঠিক করে নাও। বাকিটা এমনি এমনি ঠিক হয়ে যাবে।
সিঁধ কে কেটেছে, স্যার?
নিজের অন্তরের সিঁধ নিজেই কাটি। নিজেই সব চুরি হওয়ার পথ তৈরি করে দিই আমরাই।
আজকে দার্শনিকের মতো কথা বলছেন। এসব দর্শনতত্ত্ব ভালো লাগছে না।
শোনো, নিজে কি ভুল করেছে, সেটা আগে ধরো। ভুল-সিধ ধরতে না পারলে ছারখার হয়ে যায় জীবন। অন্যের দোষ খুঁজতে যেয়ো না। নিজের দোষটা ধরো।
আম্মাও একথা বলেছেন। আপনিও। এখন বলছেন, আগেও বলেছেন। মুরব্বি হিসেবে উপদেশ দেওয়া ছাড়া আর কিছু বলতে জানেন না?
মুরব্বিরা হলেন জীবনঝড় পেরিয়ে আসা বটবৃক্ষ। শেকড়ে কী বেদনা কামড়ে দাঁড়িয়ে থাকে, তা তারা জানেন। তাদের জানাটাও জানিয়ে যেতে হবে নতুন গজানো শেকড়কে। নইলে ঝড় এলে নতুন শেকড় টুটে যেতে পারে। মাটিহীন শূন্যতায় ঝুলে যেতে পারে। রসকষহীন মাটি থেকে রসদ নিতে ব্যর্থ হবে। সেই ব্যর্থতার দায়ভার বটবৃক্ষের কাণ্ডেও প্রভাব ফেলে।
মিতু তো আমার সঙ্গে হিংস্র আচরণ করে।
শোনো, প্রমিত, মন দিয়ে শোনো, হিংস্রতার আড়ালে ওত পেতে থাকতে পারে কোমলতা। সেটা কি দেখনি কখনও?
না। স্যারের কথার জবাব দিতে ইচ্ছা হলো না। নিজে থেকে বিড় বিড় করে বলতে লাগল, এসব আদর্শ কথা দিয়ে জীবন চলে না। ওর হিংস্র আচরণের ভেতর থেকে আগুন ঝলসে ওঠে। আমি জ্বলেপুড়ে যাচ্ছি আগুনে। আর আপনি কেবল উপদেশ বাণী ঝেড়ে সমস্যা মেটাতে চান। আমি আর আসব না আপনার কাছে।
আগুনটা স্থির হতে দাও। দেখবে আগুনের তলে লুকিয়ে আছে। বরফ শীতল নদী। সে নদীর স্রোতটাকে চেনার চেষ্টা করো। দুজনই। এ কথা শুনে এবার অবাক হয়ে মাথা তুলে তাকাল প্রমিত। স্যারের পেছনে দাঁড়ানো ম্যামের ওপর চোখ গেল তার। তিনিও শুনছিলেন জীবন-সঙ্গীর কথা। প্রমিতের সঙ্গে চোখাচোখি হওয়ার পর এগিয়ে এসে তিনি বললেন, শোনো বাবা, বড়ো বড়ো কথা শিক্ষক হিসেবে বলা যায়। স্বামী হিসেবে বলা যায় না। স্ত্রী হিসেবেও না। বড়োদের পরামর্শ নেবে, ঠিক আছে। সেই পরামর্শটা নিজের বোধ দিয়ে মেপে দেখতে হয়। বিচার করতে হয়। তারপর নিজের সিদ্ধান্ত নিজে নিতে হয়। অন্যের দয়ায় নয়। নিজেকে নিজেই দয়া দেখাতে হয়।
চমকে গেল প্রমিত। প্রাণে টুস মারা কথা ভেতরটাকে নাড়িয়ে দিল। এ সময় কম্পন উঠল পকেটে রাখা মুঠোফোনে। কল করেছে এক্সবুম, মোনালিসা।
লাইনটা কেটে আবার তাকাল ম্যামের মুখ পানে।
স্বামীর উদ্দেশে উনি বললেন, ছেলেটাকে বারান্দায় দাঁড় করিয়ে রাখবেন? বসতে বলবেন না?
বসবে, প্রমিত?
না, স্যার। আজ আর বসব না।
আচ্ছা, তাহলে চলো, আমিও বাইরে যাচ্ছি। একসঙ্গে বের হই।
সেকি! ওকে কিছু খেতে দিব না?
স্ত্রীর কথা শুনে আলি আকবর স্যার বললেন, ওর ভেতর আগুন জ্বলছে। অস্ট্রেলিয়ার ঘনবনে লাগা দাবানলের চেয়েও বড়ো আগুন জ্বলছে। ওর দহনবেলায় ওকে পুড়তে দাও। ওর ধোঁয়া ওকে দেখতে দাও। জ্বলন্ত আগুনের অগ্রভাগ থেকে ছড়িয়ে যাওয়া সাদা ধোয়া একদিন বরফ দিবে ওকে। কষ্টকে তখন বরণ করতে পারবে, আগুনকেও হ্যাঁ বলতে শিখবে ও।
প্রমিত আবারও চমকে উঠল। মুঠোফোনে আবারও ভাইব্রেশন হচ্ছে। মোনালিসা ডাকছে। হাত বেয়ে মুঠোফোনের কম্পন উঠতে লাগল উপরে। ছড়িয়ে যেতে লাগল মস্তিষ্কে, দেহজুড়ে। তাপ বাড়ছে দেহের। মুঠোফোনের তাপে নিভে যাচ্ছে আবেগক্ষরিত কষ্টের আগুন। কোন্ আগুন তেজস্বী। কোন্ আগুন বেশি জ্বালায়, বেশি পোড়ায়। কোন্ আগুনের অগ্রভাগের ধোঁয়াকে হ্যাঁ বলতে হবে, জানে না ও। দ্বৈত আগুনের শিখা তাকে পোড়াতেই লাগল।
না। প্রমিত যেয়ো না তুমি। বসো। ঝালমুড়ি আর চা খেয়ে যাও। বললেন ম্যাম।
কথাটা শুনে থমকে গেলেন আলি আকবর স্যার। সামনে না বাড়িয়ে পেছন ফিরে এলেন। বারান্দায় রাখা মোড়া টেনে একটাতে নিজে বসলেন, অন্যটাতে বসতে বললেন প্রমিতকে।
ভেতরে চলে গেছেন ম্যাম। কিছুক্ষণ পর ঝালমুড়ি নিয়ে এলেন। দুই বাটি, চামচসহ, দুজনের হাতে ধরিয়ে দিয়ে চা আনতে গেলেন ভিতরে।
স্যার বললেন, বার বার তোমার মুঠোফোনে ভাইব্রেশন হচ্ছে। কেটেও দিচ্ছো তুমি। কে ফোন করছে? ব্যক্তিগত বিষয়ে প্রশ্ন করা উচিত নয় জেনেও জিজ্ঞেস করলাম।
একদম ভেতর থেকে চমকে উঠল প্রমিত। তো তো করে প্রশ্নটা এড়িয়ে যেতে চাইল।
মিতু করেছে? তোমার কন্যা রোদ্দুর?
না। সরাসরি প্রশ্ন না এড়িয়ে সংক্ষিপ্ত জবাব দিল প্রমিত।
সত্য বলেছো। ভালো লাগছে। কিছু সত্য আছে অন্তরের সিধটাকে ধরিয়ে দিতে পারে। ওটা ধরো। ওটা বন্ধ করো। রোদ্দুর আর মিতুর কাছে যাও।
যাব। বিতর্ক না করে সরাসরি জবাব দিল প্রমিত।
চা এসে গেছে। দুধ-চা। গরম ধোঁয়া উঠছে কাপ থেকে। প্লেটটা হাতে ধরার সঙ্গে সঙ্গে আবার কেঁপে কেঁপে উঠল মুঠোফোন।
ঝপ করে কাপটা পড়ে গেল হাত থেকে। চা ছড়িয়ে গেল চারপাশে। কিছুটা পড়েছে প্যান্টে। কালো প্যান্টের দাগ বাইরে থেকে দেখা গেল না। অথচ দাগটা বসে গেল কালোর আড়ালে। একবার সেদিকে তাকাল প্রমিত।
কালোর গভীরে বসে যাওয়া দুষ্টু দাগটা দেখা যাবে না। দেখে লাভ নেই। বললেন স্যার।
না। লাভ নেই কে বলল। গ্লাস থেকে একটু পানি ঢেলে জায়গাটা তাড়াতাড়ি ভিজিয়ে দাও। দাগ বসার সুযোগ পাবে না। হালকা হয়ে যাবে। বললেন ম্যাম।
প্রমিত গ্লাস হাতে নিয়ে দাগটা বার বার পানি দিয়ে ভিজিয়ে দিল। তারপর স্বস্তি নিয়ে বলল, ঠিক বলেছেন, ম্যাম।
জীবনটাও এরকম, প্রমিত। কালের আড়ালে জীবনেও দাগ বসে যেতে পারে। নোংরা সংক্রমণে দাগ আঁটোসাঁটো বসার সঙ্গে সঙ্গে ক্ষতও তৈরি করে। জীবন থেকে দুর্গন্ধ বের করে তা ছড়িয়েও দিতে পারে। জীবনের এসব ঘটনায়ও দ্রুত পানি ঢালতে হয়।
ঠিক বলেছেন, স্যার।
দেরি হলে অনেক দাগ আর ওঠে না। শোধরানো যায় না বহু বড়ো দাগ। ছোট দাগও তছনছ করে দিতে পারে জীবন।
স্যার, সব কিছুর ভেতর থেকে অপনি আদর্শ কথা, দর্শন টেনে বের করেন। তবে এ কথাটা ভালো লেগেছে এ কথাটাকে অবশ্যই
হ্যাঁ বলব আমি।
উনিশ
শ্বশুরবাড়িতে যেতে যে মায়া আর আদরের টান থাকে, উভয় পক্ষের, তার ঘাটতি টের পেতে লাগল প্রমিত। নিজের কোনো তাগিদ নেই। তারপরও বাসায় ঢুকে কিংকর্তব্যবিমূঢ় হয়ে গেল। বোঝা যাচ্ছে বাসায় একটা অনুষ্ঠানের আয়োজন করা হয়েছে। সে অনুষ্ঠানের খবর জানতো না ও। অনাহূতের মতো ঘরে ঢোকার সঙ্গে দেখল বসে আছে আলম। কথা বলছে মিতু। ওকে সুস্থ আর স্বাভাবিক মনে হলো।
প্রমিতকে বসার ঘরে ঢুকতে দেখে বসা থেকে উঠে দাঁড়িয়ে আলম সুন্দরভাবে সম্বোধন করে বলল, আসোলামু আলাইকুম।
ওয়ালাইকুম সালাম বলে দাঁড়িয়ে রইল প্রমিত। চট করে উঠে দাঁড়াল মিতু। ওর মুখ দিয়ে কোনো শব্দ বেরোলো না। ভেতরের ঘরের দিকে এগিয়ে যেতে লাগল। মিতু ভালো আছে দেখে ভালো লাগল। ও হাঁটছে। উঠে যাওয়ার মধ্যে আগের মতো ক্রুদ্ধতা দেখল না। ওর আসাটা কি অপছন্দ করল সে? কথা না বলে এভাবে উঠে গেল কেন?
আলম বলল, ভালো আছেন?
ভালো। আপনি যা করেছেন, বিপদের সময় যেভাবে মিতুর পাশে ছিলেন, তার তুলনা চলে না।
প্রশংসা শুনে লাজুকভাবে বসে রইল আলম। তার বসে থাকার মধ্যে আছে সংকোচ, আছে শিষ্টতা। টের পেল প্রমিত। তবুও মনে প্রশ্ন উড়ে এলো
ও আসলেই সিএনজি চালক নাকি সিএনজিতে মিতুর সহযাত্রী ছিল। কী সম্পর্ক ওদের। ছেলেটা সুদর্শন। আভিজাত্যের ছাপ না থাকলেও তার মধ্যে আলদা কিছু একটা আছে, ভাবতে ভাবতে ভাবনার চোরা সিঁধ দিয়ে মাথায় ঢুকে গেল, ওর জীবনের এক্সবুমর মতো মিতুর কেউ নয় তো ছেলেটা!
কঠিন যন্ত্রণায় নীল হয়ে উঠতে লাগল ওর পুরো শরীর। ভাবনাটা তাড়াতে চাইলেও পারল না। কালো জোকের মতো তা আমূল ঢুকে যাচ্ছে মগজের ভেতর। মস্তিষ্ক আলোময় হচ্ছে না। বরং ও অনুভব করছে আদিম মোমের তাপে গলে যাওয়ার মতো গলে গেছে মিতু। সেই উত্তাপে সুস্থতা ফিরে পেয়েছে মিতু। অহমিকা পুড়ে যেতে লাগল। ধোঁয়াহীন তাপে ও মিশে যেতে লাগল শূন্যে। নিজে নিজে খুঁড়ে তোলা সিঁধ দিয়ে বিষধর সাপ ঢুকে যাচ্ছে অনবরত। টের পেয়েও তা ঠেকানোর চেষ্টা করল না। বরং খুউব খুশি হয়েছে এমন ভঙ্গিতে বলল, ওই দিন সিটি স্ক্যানের পেমেন্টটা তো আপনিই জমা দিয়ে রশিদ কেটেছিলেন। টাকাটা কি ফেরত পেয়েছিলেন, আলম সাহেব?
আপনার শ্বশুর সেটা ফেরত দিতে চেয়েছিলেন। আমি নেইনি।
আপনার মহানুভবতার জন্য ধন্যবাদ।
আর কথা বাড়ানো গেল না। রোদ্দুর ছুটে এসেছে ভেতরের ঘর থেকে। বাপির গলা জড়িয়ে ধরে কোলে বসে গেল সে। সমান উচ্ছ্বাসে প্রমিত সাড়া দিতে পরল না এ মুহূর্তে। মেয়ে কোলে এসে ঢুকলে যে শান্তি পেত, অন্তর জুড়ে যে রোদ ছড়িয়ে যেত, সেরকম কিছু ঘটল না। বরং মনে হলো কালো মেঘে ছেয়ে গেছে আচমকা পুরো আকাশ। নিজের ভেতেরের অন্ধকূপটা আরও আরও আঁধারে ঢেকে যেতে লাগল।
রোদ্দুর বলল, আমরা এ বাড়িতে থাকব। আর ওই যে, ওই স্কুলে আমাকে ভর্তি করাবে মাম্মি। বলেছেন নানাভাই।
কথা বলে ও দরজা খুলে দেখিয়ে দিল বাড়ির সামনে বড়ো মাঠটা। মাঠের ওপাশে একটা স্কুলের সাইনবোর্ড ঝুলছে।
ওর আঙুল অনুসরণ করে প্রমিতও দেখল স্কুলটি। এর আগেও দেখেছে। এখন মনে হলো নতুন করে দেখছে। মনে হলো এখানে কোনো কালে স্কুল ছিল না। নতুন করে গজিয়ে ওঠা স্কুলটাকে ওর শত্রু মনে হওয়ায় চুপ মেরে গেল।
তুমি কি আমাদের সঙ্গে থাকবে, বাপি?
কী উত্তর দিবে। উত্তর না হলে কষ্ট পাবে রোদ্দুর। হ্যাঁ হলে পাবে মিতু আর নিজের মা। নিজের মধ্যে কী জাগবে? কষ্ট না দ্বন্দ্ব? না কি হতাশা-বিষাদ?
কোনো উত্তর নিয়ে ভাবতে চাইল না। তবে বলল, আমি যেখানে থাকব, সেখানে তুমি নিরাপদ থাকবে, যদি থাকো আমার সঙ্গে। মনে রেখো, বাবা মানে একটা নিরাপদ আশ্রয়।
কথার ভেতরের কথাটা ধরতে পারল না রোদ্দুর। খুশি হয়ে বাপির শরীরের সঙ্গে আরও সেঁটে থেকে বলল, তোমার আম্মাকেও নিয়ে এসো।
কোথায়?
এ বাড়িতে! দাদুভাই একা থাকলে কষ্ট পাবে না!
মেয়ের সরল প্রশ্ন শুনে আরেকবার নড়ে উঠল প্রমিত। ওর মাকে একা রাখার প্রশ্নই আসে না। তবু মেয়ের মন ভাঙতে চাইল না। যা ভাবছে সে, ভাবুক। তার সরলতা দিয়েই সে ভাবছে। তবু ফাঁকে বলল, বাপ্পি কে ছাড়া থাকলে তোমার কষ্ট হবে না?
মুখে জবাব না দিয়ে মাথা ঝাঁকিয়ে হ্যাঁ বলে কেঁদে ফেলল রোদ্দুর। তারপর উঠে ছুট দিল ভেতরের ঘরের দিকে। প্রমিত স্তব্ধ হয়ে গেল। আলম আরও বিব্রত হয়ে চুপসে গেল।
এ সময় ভাইব্রেশন মোড় থেকে মুঠোফোনের সিগন্যাল আসতে লাগল। এক্সবুম মোনালিসা!
লাইন কেটে দিলেও গলতে থাকা মমতার মোমপোড়া ধোঁয়া বন্ধ হয়ে গেল। মেয়ের স্নেহের ধারাটা সরে গেল ভিন্ন খাতে! আলমের উপস্থিতিটা আবারও মগজে ঢুকিয়ে দিল বিষজ্বালা। মিতুর এক্সবুম কি আলম?
ভেতরের কোলাহল থেমে গেল না। দুর্ভাবনার গর্জন এক্সবুম থেকে স্থান পেল আবার মিতুর ক্রোধের ওপর। সব দোষ মিতুর। হুটহাট বাবার বাড়িতে চলে এলে মেয়েদের মন বসে না শ্বশুরবাড়িতে। মন টেকে না। আর তখনই স্বামী আর শ্বশুরবাড়ির কেবল বাজে দিকগুলো দেখতে থাকে তারা, সুন্দর বিষয় আমলেই আনে না। শোনা
এসব কথা এখন সত্যি মনে হচ্ছে। আর এই কঠিন সত্যেটা আঘাত হানে শিশুমনে। দেখতেই পাচ্ছে ও। বাবাকেও সঙ্গে রাখতে চায় রোদ্দুর! মার সঙ্গে তো থাকবেই, বাবার সঙ্গেও।
আলি আশরাফ চৌধুরী তার মেয়েকে প্রটেকশন করতে গিয়ে রোদ্দুরকে ছিনিয়ে নিতে চায় তার বাবার কোল থেকে। এ অধিকার কে ওনাকে দিয়েছে! এসব ভাবতে গিয়ে রোষ, ক্ষোভ আরও বেড়ে গেল। সে মনোভাবের মধ্য থেকে, হুঁশ করে প্রশ্ন ভেসে এলো, আলম সাহেব, কে আপনাকে নিমন্ত্রণ করেছে আজ?
মিতু আপা। সহজ সরর উক্তি আলমের।
দ্বিতীয় আর প্রশ্ন না করে থেমে গেল প্রমিত। মনে হলো ধীরে ধীরে সীমা লঙ্ঘন করছে মিতু। এক সময় হয়ত সে পেরিয়ে যাবে নো পয়েন্ট অব রিটার্ন। বিষয়টাকে হালকা করে দেখার উপায় নেই। সিরিয়াসলিই দেখতে হবে। ক্ষুব্ধ মনের ধোঁয়াশা ভেদ করে কোনো সিদ্ধান্ত বের হচ্ছে না। ধোঁয়া আর আগুন তাপে পুড়ে যেতে লাগল প্রমিত।
বউয়ের অশোভন আচরণের কারণে উঠে যেতে ইচ্ছে করছে। কন্যার টানে বসে থাকতে চাচ্ছে মন। আকর্ষণ-বিকর্ষণ দ্বন্দ্বের ছোবল বসে গেল মনে।
আপা তো অসুস্থ, পুরোপুরি সুস্থ হননি। তার ওপর রাগ না করে কন্যার মন জোগান।
কথাটা মনে ধরেছে প্রমিতের। বউয়ের এ অশোভন আচরণটা উপেক্ষা করে কন্যার মনে দাবি পূরণটাকে গুরুত্ব দিতে হবে ভেবে বসে রইল ও।
আলম বলল, রাগ কমে গেলে সব ঠিক হয়ে যাবে। ওই দিন আপনার শ্বশুর সাহেব না বুঝে প্রচণ্ড খেপে গিয়েছিলেন।
এ কথার উত্তর না দিয়ে আলমের মুখের দিকে তাকিয়ে রইল প্রমিত। না-বুঝে দুশব্দের বাক্যটাও মিশাইল ছুঁড়ে দিল প্রমিতের মনে। প্রমিতের ক্ষতে মলম লেপে দিল মিশালইটি। একই মিশাইল এক পক্ষের জন্য উপকারী হলেও অন্যের জন্য ধ্বংসের কারণ হতে পারে। এতসব ভালো চিন্তার মধ্যে আবার বিষধর ছোবল খেল প্রমিত। ওর মনে চিন্তা উড়ে এসে জুড়ে বসল : আমার পক্ষ নেওয়ার কারণ কি! আমাকে জয় করে স্ত্রীর সঙ্গে গোপনে নৈকট্য পাওয়া?
হা হা করে উঠল ভেতরের মন। আর সঙ্গে সঙ্গে তখন দেহে শিথিলতা জেগে উঠল, চারপাশেও।
নিজের কোষে কোষে ভাঙনের ধ্বনি ছড়িয়ে দিতে লাগল শোকের আর্তনাদ। ধ্বনি বাইরে প্রতিধ্বনিত হলো না। কেবল অনিবার্য হয়ে ওঠা শোক মুখে আসন নিল ছায়ারূপে। মুখোশের আবরণের ভিতর থেকে বেরিয়ে এলো, আপনার বাসা কোথায়?
ওই যে পাশের পাড়াতে থাকি আমি।
কে আছে সঙ্গে?
কেউ নেই। একা থাকি।
তিরন্দাজের সুচালো তির আবার ঢুকে গেল বা পাঁজর ভেদ করে। কতদূর গেল, কোন্ ঠিকানা বিদ্ধ করল তা, এ মুহূর্তে বুঝে উঠতে পারল না প্রমিত।
আবার ভাইব্রেশন হচ্ছে। মুঠোফোন ডান মুঠিতে ধরা ছিল। চোখ গেল স্ক্রিনে। ওর মা ফোন করছেন।
বলল, আম্মা।
কোথায়, তুমি?
ওই বাড়িতে। শশুরবাড়ি শব্দটা এড়িয়ে প্রমিত জবাব দিল।
রোদ্দুর আছে পাশে? বউমা?
ওরা ভেতরের ঘরে।
তাহলে তুমি কোথায়?
বসার ঘরে।
কী করছ?
কথা বলছি।
কার সঙ্গে?
মিতুর সুহৃদ, আলম সাহেবের সঙ্গে। ওনাকে আজ এ বাসায় দাওয়াত দিয়েছে মিতু।
ঝিমঝিম করে উঠল সায়েরা আমিনের মাথা। কানেও সোঁ সোঁ আওয়াজ ঢুকতে লাগল চারপাশ থেকে। থরথর করে কেঁপে ওঠল তার হাত। কথা বা প্রশ্ন বেরোচ্ছিল না মুখ দিয়ে। চুপ হয়ে আছেন বুঝে প্রমিত বলল, রাখি।
লাইন কেটে প্রমিত আবার ঘুরে তাকাল আলমের দিকে। মার প্রতিটা প্রশ্নর সত্য উত্তর দিতে হয়েছে। আলম বাসায় না থাকলে কয়েকটা কথার মিথ্যা জবাব দেওয়া যেত। মায়ের মনে অযথা আঘাত হানতে চায়নি সে কিন্তু দিয়ে ফেলেছে। আলমকে নিমন্ত্রণ করার বিষয়টা নিশ্চিত মায়ের মনে কুড়ালের ঘা মেরেছে। এই বয়সী মানুষ এত বড় ধাক্কা সইবার ক্ষমতা কম রাখতে পারে এসব কথা মাথায় ঢোকার সঙ্গে সঙ্গে আবার কলব্যাক করল মাকে। মা কল রিসিভ করল না। প্রথম পালসটায় সাড়া না পেয়ে একটু পর আবার কল করল ও। সামনে বসা আলমের কথা ভুলে গেল। মায়ের জন্য অস্থির হয়ে উঠল। আবারও সাড়া পেল না। আবার কল করল প্রমিত। না, সাড়া নেই। ঘামতে শুরু করল পুরো শরীর। সোয়েটারটা খুলে এবার কল করল হাউজ গভর্ন্যান্স বিণার নম্বরে।
কী, ভাইজান?
আম্মা কোথায়? তিনবার কল করেছি। ফোন ধরেননি!
আচ্ছা। দেখছি। এ ঘর ও ঘর খুঁজে এসে বিণা বলল, খালাম্মা গোসলে ঢুকেছে। ফোনডা খাটেই আছে।
আচ্ছা। শান্তি নিয়ে আরও বলল, গোসল থেকে বেরোলে বলো আমাকে কল করতে।
লাইন কেটে চুপচাপ বসে আছে প্রমিত। ভেতরটা আনচান করছে বললে ভুল হবে; উথাল-পাতাল করছে।
ভাইয়া, আপনাকে অস্থির লাগছে! মলিন লাগছে।
আগেরবার আলম সম্বোধন করেছিল ভাইজান বলে। এবার ভাইয়া বলল। ভাইজান থেকে ভাইয়াতে নামতে চায় কেন? ঘনিষ্ঠ হতে চায়?
ভাইজানের সঙ্গে শ্রদ্ধার সম্পর্ক থাকে। দূরত্বও। আর ভাইয়ার সঙ্গে ঘরোয়া সম্পর্ক। ঘরে সিঁধ কাটতে চায় সে? গোপনে নয়, প্রকাশ্যে? আলি আকবর স্যারের কথা মনে পড়ছে। তার কথা মানতে পারছে না প্রমিত। স্যার বলেছিলেন, নিজের অন্তরে সিঁধ নিজেই কাটি। নিজেই সব চুরি হওয়ার পথ তৈরি করে দিই আমরাই। না। সব সিধ নিজেরা কাটি না। অন্যেরাও কাটে। অন্যে চুরি করে নিয়ে যায় না সব। দিয়েও যায় কিছু কষ্ট আর চোখের জল। জল নয় কেবল মলিন বিষাদেও ঢেকে যায় মন। সেই বিষাদ কি দেখে ফেলেছে আলম? পেরেছে নিশ্চয়। ধূর্ত লোকেরা সাদামাটা মানুষের ভেতরটা দেখে ফেলতে পারে। ভাবতে ভাবতে ও উঠে দাঁড়াল। বাসায় যাওয়ার জন্য ভেতরটা অস্থির হয়ে উঠল। মনে হতে লাগল, এ সময় মায়ের সঙ্গে থাকাটাই জরুরি। নিজের কন্যাকেও কাঁদিয়ে রেখে যেতে চায় না ও। দুই ভাবনা থেকে ভেতরে ঘরের দিকে গিয়ে দেখে রোদ্দুর নেই ওই ঘরে। পড়ার ঘরে উঁকি দিয়ে দেখল পড়ার টেবিলে রোদ্দুরকে বসিয়ে রেখেছে। ওর সামনে বই ভোলা। পাশে আরেকটা চেয়ারে বসে আছে মিতু। মুখের শক্ত পেশি বলে দিচ্ছে কঠিন প্রতিযোগিতা টপকাতে সে মেয়ের মাথার ওপর খড়গ ঝুলিয়ে দিয়েছে। আরেকটা কারণও হতে পারে–বাবা থেকে কন্যাকে আড়াল রাখা। ও আসার আগে তো ওরা পড়ার টেবিলে ছিল না, আলমের সঙ্গেই আড্ডা দিচ্ছিল মিতু। এখন পড়ানোর জন্য এত সিরিয়াস হয়ে গেল কেন?
ভাবতে ভাবতে মেয়ের কাছে গিয়ে ওর মাথায় হাত রাখল প্রমিত। ছলছল চোখে রোদ্দুর তাকাল বাপির মুখের দিকে। মেয়ের চোখের ভেতর থেকে ছুটে এলো অদ্ভুত এক শক্তি। মায়ার ঘূর্ণি উঠল বুকে। ওই চোখ আকুল হয়ে বলছে, বাপি। তুমি যেয়ো না। থাকো আমার সঙ্গে।
মেয়ের অনুভব মাথায় নিয়ে চলে যাওয়ার আগ মুহূর্তে ও তাকাল মিতুর মুখের দিকে। ওই মুখ থেকে ঝরতে দেখল ঘৃণা আর বিদ্বেষের আগুন। এই আগুন যেন অস্ট্রেলিয়ার ঘন বনে লাগা আগুনের শক্তির চেয়ে বেশি বেপরোয়া শক্তি। পুড়িয়ে দিচ্ছে জীবন, যৌবন, সংসার।

বিশ
বাড়িতে ঢোকার মুখেই কুরিয়ার সার্ভিসের বাহকের সঙ্গে দেখা হয়ে গেল প্রমিতের। নিজের নামে আসা অফিসের চিঠিটা দেখে আরেক ভাঙনের ঘণ্টাধ্বনি শুনল। খামটা রিসিভ করে, না খুলে, ভেতরে কী আছে, দেখার ইচ্ছা সংবরণ করে, বাসায় ঢুকে মায়ের ঘরে উঁকি দিয়ে দেখল হাঁসফাঁস করছেন মা।
খারাপ লাগছে, আম্মা?
লাগছে। মাথাটা জ্যাম হয়ে গেছে। বুকেও চাপ বোধ করছি।
চলল। চেক আপ করিয়ে আনি। এ বয়সে কোনো চাপকে অবহেলা দেখাতে নিষেধ করেন চিকিৎসকরা।
জানি। চাপকে কি অবহেলা করা যায়? ওটা নিজের এসে জুড়ে ধরে, বুক খামছে খবর দেয় তার উপস্থিতির কথা।
তাহলে চলো। যাই।
অপেক্ষা করো, আমার এক ফ্রেন্ডের মেয়ে, ডা. মোহসেনা আসছে। ও এসে যা বলে তাই করব।
মাকে সহজভাবে কথা বলতে দেখে স্বস্তি পেল প্রমিত। মা স্বাস্থ্য সচেতন আছেন, ছেলের অবর্তমানে ডাক্তার কল করেছেন, জেনে ভালো লাগল। স্বস্তি নিয়ে নিজের ঘরে ফিরে ও খামটা খুলে বিষয়টা পড়ে চমকাল না। কারণ দর্শানো নোটিশ এসেছে। বেশ কয়েকদিন অফিসে যেতে পারেনি। এ রকম নোটিশ এ অবস্থায় স্বাভাবিক। সংকটের ভেতর ডুবে গিয়ে ও বুঝেছে আগুন যদি সীমালঙ্ঘন করে, যদি এর ধ্বংস চলতেই থাকে তবে আগুনের উৎসটা পরিত্যাগ করাই শ্রেয়। কঠিন সিদ্ধান্ত হবে এটি। কঠিনের ভেতর যে কোমল আরেক জগৎ রয়েছে তা বাধা হয়ে দাঁড়াবে।
রোদ্দুরের টান উপেক্ষা করবে কীভাবে? ভাবনা থেমে থাকে না। চলমান জীবনও না। শত বাধা থাকলেও তা টপকাতে হয়। বাধা ছাড়া জীবন হতে পারে না। হয় ধৈর্য ধরতে হবে, নয় তো সব কিছু মেনে নিতে হবে। দুয়ের মাঝে দূরত্ব কত? এসব চিন্তা চলমান অবস্থায় কাঁধে ঝোলানো এক ক্যাজুয়েল ব্যাগ নিয়ে বাসার সামনে উবার থেকে। নামল এক তরুণী। ঊনিই কি ডা. মোহসেনা? মায়ের ফ্রেন্ডের মেয়ে! জানি না তো ওর কথা! মা তার জগতে কতটুকু নিজেকে আড়াল করে রাখেন বুঝতে অসুবিধা হলো না। বিশেষ করে অল্প বয়সে বাবা মারা যাওয়ার পর এক সন্তানকে মানুষ করা থেকে শুরু করে তার বিয়ে দেওয়া সব কিছুই করে গেছেন নিপুণ ঢংগে। কখনও কারও কাছে হাত পাতেননি। সেই মার বন্ধু আছে। তার মেয়ে ডাক্তার। কল করলে বাসায় চলে আসবে–এতসব ঘটনা মাথায় স্থান পায়নি কখনও।
দরজার মুখে দাঁড়িয়ে রিসিভ করল প্রমিত।
আপনি ডাক্তার মোহসেনা?
হ্যাঁ।
আমি প্রমিত।
আপনারে জানি।
জানেন? প্রমিতের কণ্ঠে টের পাওয়া গেল বিস্ময়।
আপনার ছোটবেলার ছবি আছে আমাদের বাসায়।
জানি না তো আমি!
এখন তো জানলেন।
জি।
আমার মা আর আপনার মা পিচ্চিকালের ফ্রেন্ড।
আম্মা এসব বিষয়ে আমার সঙ্গে কখনও কথা বলেননি।
বলার প্রয়োজন হয়নি, তাই বলেননি। এখন নিশ্চয় বলেছেন।
জি।
কথা বলতে বলতে দুজনেই চলে এলো মায়ের ঘরে। মোহসেনা একদম কাছে গিয়ে মায়ের মাথাটা বুকের সঙ্গে জড়িয়ে ধরে বলল, কতদিন পর আপনাকে দেখলাম।
হ্যাঁ, মা। অনেকদিন পর। আজই তোমার মা ফোন করেছিল। যখন খারাপ লাগছিল তখনই। বলল, তুমি তোমার হাজবেন্ডসহ আমাদের পাড়াতেই থাকো।
জি। মা বলেছেন। আমি হাসপাতাল থেকে বাসায় ফিরছিলাম। আর তখনই মা বললেন আপনাদের বাসায় আসার জন্য। বাসাটাও চেনা সহজ। আটাশ নম্বর রোডে মসজিদের পাশে। ঢুকে গেলাম।
এসে ভালো করেছো, মা। কত বড় হয়ে গেছে। অনেকদিন পর তোমাকে দেখে ভালো লাগছে।
প্রমিত অবাক হয়ে গেল। টেলিপ্যাথি কী বুঝতে পারল। সমুহ কষ্টের সময় ফোন করেছেন পিচ্চিকালের বন্ধু! বাহ!
প্রেসার মেপে, পালস দেখে চোখ আর জিহ্বা দেখে ডা. মোহসেনা বলল, সবই ভালো আছে, আন্টি।
বুক খালি করা একটা শ্বাস বেরিয়ে গেল। স্বস্তি নিয়ে প্রমিত হাত রাখল মায়ের মাথায়। পৃথিবীর স্বর্গটা যেন মাথায় নেমে বসেছে এমনি অনুভূতি জোয়ার এলো মায়ের মনে। আনন্দ-জোয়ারে চোখ ফেটে দরদর করে নেমে এলো লোনাজল। হকচকিয়ে গেল প্রমিত। মোহসেনাও। প্রমিত বুঝল, মা কেবল করেই গেছেন ওর জন্য। কিছুই করা হয়নি মায়ের জন্য।
কিছুটা সময় যেতে দিল মোহসেনা। মায়ের জন্য ছেলের টান আর মায়ের চোখের অশ্রু তাকে জানিয়ে দিল দীর্ঘদিন একা যাতনায় ভুগেছেন মা, সন্তান কাছে থেকেও ছিল না। দূরে সরে গেছে যে টেরও পায়নি ছেলে, মায়ের জন্যও যে আলাদাভাবে কিছু করা উচিত ভেবে দেখেনি, ভাবনায় ঠাঁই পায়নি। সব সময় পেয়ে এসেছে মা থেকে। পাওয়ার স্বভাব থেকে, পাওয়ার লোভটা আকাশ ছুঁয়েছে। দেওয়া বা করার তাগিদ তৈরি হয়নি। প্রতিজ্ঞা করে বসল মাকে আর কষ্ট দেবে না।
কিছুটা স্থিত হয়ে গেলেন সায়েরা আমিন। তারপর চোখ খুলে তাকালেন মোহসেনার দিকে।
কোনো কারণে কষ্ট পেয়েছেন, চাপে ছিলেন, আন্টি?
সরাসরি প্রশ্নটা শুনে খানিকটা ভ্যাবাচেকা খেয়ে গেল প্রমিত। মা কী জবাব দেয়, সব বলে ফেলে কিনা ভেবে শঙ্কিত হয়ে, সেই-ই বলল, আমার ব্যক্তিগত কারণে আম্মা কষ্ট পেয়েছেন।
ভালো। নিজের দোষটা ধরতে পেরেছেন। স্বীকার করেছেন। ভালো বেশ ভালো। নিজের ঘাটতি ধরা বেশ ভালো গুণ–আমাদের স্যাররা বলে থাকেন, পড়িয়েছেন ক্লাসে।
হ্যাঁ। ঠিক বলেছেন। আমাদের একজন প্রিয় শিক্ষক আছেন, আলি আকবর স্যার। রিটায়ার করেছেন তিনি। তাতে কি? এখনও ছেলেমেয়েরা বিপদে-আপদে ছুটে যায় তাঁর কাছে। তিনি সবার কথা মনোযাগ দিয়ে শোনেন। তারপর ভালো সিদ্ধান্ত বেছে নিতে তাঁর ছাত্র-ছাত্রীদের উদ্বুদ্ধ করেন। তিনিও প্রায়, আপনি যা বলেছেন, এমন কথা বলে থাকেন। আপনার কথা শুনে আমার স্যারের কথা মনে পড়ে গেল।
আমি তো আপনার স্যারের বয়সী না, আপনার বয়সী। আমাদের অ্যালবামে কয়েকটা ছবি আছে। সেসব ছবি আপনার ছোটবেলার কথা আমাকে মনে করিয়ে দিল এই মুহূর্তে। আপনার স্যারের কথার ওজন আমার এখনকার বলা কথার ওজনের সমান। কারণ আমিও আমার স্যারের কথা বলেছি।
বাহ! আপনার কথা শুনে ভালো লাগল। কৌতূহল জাগল আমার ছবির ব্যাপারেও।
হ্যাঁ। জাগবেই তো! আমারও কৌতূহল ছিল আপনার ব্যাপারে। তখনকার আপনাকে এখন দেখে মেলাতে পারলাম না। ওই সিরিজ ছবিতে আপনি আমার গালে চড় মেরেছিলেন। খামছি দিয়েছিলেন। আমার খেলনাটাও কেড়ে নিয়েছিলেন। আর এখন দেখছি আপনি এক আদর্শ সন্তান। মায়ের কষ্টের কথা শুনে ছুটে এসেছেন। মায়ের কপালে হাত রেখে দাঁড়িয়েছেন। মায়ের ব্যথায় উপশম হয়েছে। তা মায়ের মনের কষ্টের ক্ষত তৈরি হাওয়ার উৎস কি আপনিই?
কী ভালোলাগা কথার উল্টো পিঠে কী ভয়ংকর প্রশ্নরে! চমকে গেল প্রমিত। ভালো ভালো, পটনো কথা বলে বলে এভাবে তাহলে কঠিন প্রশ্ন করতে হয়!
স্তব্ধ হয়ে ওকে দাঁড়িয়ে থাকতে দেখে মোহসেনা আবার বলল, সারাজীবন এভাবে মায়ের যত্ন নিতে হবে।
প্রমিতের মুখে কথা ফুটছে না। বাকশক্তি কেড়ে নিয়েছে সদুপদেশ। আর ঠিক তখনই মুঠোফোন সেটটা বেজে ওঠায় একবার পকেটে হাত ঢুকিয়ে স্টপ বাটনে টিপে লাইন কেটে দিল প্রমিত। আবার কল আসায় আবারও অফ করে দিল ও। সদুপদেশের আলো ঢুকে যেতে লাগল ওর মুখে।
সায়েরা আমিনের স্বস্তির জগতে আবার উড়ালচাপ আঘাত হানল। এ আঘাতে বিভ্রান্ত না হয়ে বললেন
ফোন ধরো। জরুরি কোনো কল হতে পারে না?
মোহসেনাও বলল, বারবার লাইন কেটে দিচ্ছেন কেন? মায়ের সামনে ফর্মাল হওয়া উচিত নয়। ছোটবেলার খেলার সঙ্গীর সঙ্গেও না।
এ কথাটাও ভালো লাগল প্রমিতের। দুজনে কথার চাপে পকেটে হাত ঢুকিয়ে সেট বের করে স্ক্রিনে ভেসে থাকতে দেখল অফিসের এমডি স্যারের কল! ভেবেছিল
এক্সবুমর এক্সােম এসেছে কলে। সারাক্ষণই ও অস্থির হয়ে কল করে অথচ কল করেছেন বস্! কী সাংঘাতিক কথা। দ্রুত কল ব্যাক করে দেখল এমডি স্যারের নম্বর বিজি। কিছুক্ষণ গ্যাপ দিয়ে আবারও কল করে অস্থির হয়ে উঠল প্রমিত।
ধৈর্য ধরো! অস্থির হচ্ছে কেন? কে কল করেছে?
এমডি স্যার। অফিস প্রধান।
বাহ! আপনার দেখি পরম সৌভাগ্য! সরাসরি এমডি স্যারের কল! বলল মোহসেনা।
এ কথা কানে ঢুকল না প্রমিতের। ও তাকিয়ে রইল ফিরতি কলের আশায়। কল আসছে না। অস্থিরতা বাড়ছে। একই সঙ্গে সেই অস্থিরতা সঞ্চারিত হচ্ছে মায়ের বুকেও। কোনো দুঃসংবাদ নয় তো! ইনটিউশন ঢুকে গেল তাঁর মাথায়।
কিছুক্ষণ গ্যাপ দিয়ে আবার কল করল প্রমিত। এখনও ফোন এনগেজড। কথা বলছেন এমডি স্যার। মা তাকিয়ে আছেন ছেলের মুখের দিকে। ছেলে তাকিয়ে আছে ফোনসেটের দিকে। মোহসেনা চোখ ঘুরিয়ে দেখছে চারপাশ।
আবার রিংটোন বেজে উঠল।
স্যার, স্যরি স্যার, আপনার কল রিসিভ করতে পারিনি!
কী বলছে, বাপি? আমাকে
স্যার বলছো কেন?
রোদ্দুর, তুমি?
হ্যাঁ। মাম্মির নম্বরটা কি নেই তোমার ফোনবুকে?
না। মা। আছে। আমি অন্যকিছু ভাবছিলাম। খেয়াল না করে ভেবেছিলাম আমার অফিসের স্যার কল করেছেন।
তোমার মন কি সারাক্ষণ অফিসের স্যারের কথা ভাবে? আমার কথা ভাবে না?
ভাবি, মা। ভাবি। তুমি হচ্ছো আমার প্রাণের টুকরো। তোমার কথা না ভেবে কি পারা যায়?
তো, আমার মাম্মির নম্বর ফেলে দিয়েছো কেন?
না। দেইনি। আছে তো!
না। তুমি মিথ্যা বলছো। তুমি আমাকে কষ্ট দেওয়ার জন্য চলে গেছো। তুমি আমাকে আদর করো না। মাম্মিকেও না।
ওরে বাপরে! মেয়ের অভিযোগ শুনে ঘাবড়ে গেল। একই সঙ্গে অস্থির হয়ে উঠল। বুঝল আবার কল আসার নোটিশ সংকেত আসছে। চোখের সামনে সেটটা ধরে দেখল এমডি স্যার আবার কল করেছেন। কিছু ভাবার সুযোগ পেল না ও। সেকেন্ডের সিদ্ধান্তে ক্রিনের ওপর বুড়ো আঙুল দিয়ে স্ক্রল করে ধরল স্যারের কল, কী ব্যাপার, আপনি উধাও, কোনো খবর না দিয়ে এভাবে উধাও হয়ে গেলেন কেননা অফিস থেকে?
উধাও হইনি, স্যার। সমস্যায় আছি, স্যার।
সমস্যার কথা অফিসে জানাবেন না? আমি তো আপনার বিরুদ্ধে শোকজ নোটিশ পাঠিয়েছি। কোন ফাঁকে সিগনেচার করেছি টের পাইনি।
জি, স্যার। নোটিশ পেয়েছি কিছুক্ষণ আগে। এখনও খুলে পড়ার সময় পাইনি। বাসায় চিকিৎসক এসেছেন। হঠাৎ এখন আম্মা অসুস্থ হয়ে পড়েছেন!
স্যরি স্যরি। ওকে, ইটস ওকে। মায়ের চিকিৎসার ব্যবস্থা করেন।
জি স্যার।
লাইন কেটে গেল। হাঁফ ছেড়ে বাঁচল প্রমিত। তারপর বলল, বাব্বা, কী বিপদটাই না গেল!
বিপদ তো মায়ের অসুস্থতার ঘাড়ে চাপিয়ে দিয়ে পার পেলেন। মেয়ের লাইন কাটার বিপদবার্তা কার ঘাড়ে চাপাবেন?
প্রমিত হেসে বলল, নিজের ঘাড়ে।
কথা শেষ করে আগেই আবার কল ঢুকল সেটে। তাড়াহুড়ো করে কল রিসিভ করতে গিয়ে ভয়েজ অপশনে চাপ পড়ে স্পিকার লাউড হয়ে গেল।
মেয়ের লাইন কেটে দিলে কেন? তোমার মতো অসভ্য বর্বর আর হিংস্র বাবা কি আছে এ জগতে! মেয়ে কাঁদছে! তাকেও আঘাত করতে বাধে না তোমার?
আণবিক বোমা শব্দরূপে বিস্ফোরিত হলো এ ঘরে এখন। তার সাক্ষী হয়ে গেল মোহসেনাও!
বিব্রত হলো না সে। পরিস্থিতি সামাল দিয়ে বলল, মন খারাপ করবেন না। ভুল বুঝেছেন তিনি। পরিস্থিতি শান্ত হলে ভুলটা ধরতে পারবেন, বুঝবেন সব। এখন বুঝবেন না তিনি। এখন বোঝাতে কল করাও ঠিক হবে না। অপেক্ষা করুন। ওনার মাথা ঠাণ্ডা হোক। তারপর কল করুন। কিংবা ওনার কাছে গিয়ে সব খুলে বলুন।
মেয়ে কাঁদছে শুনে প্রমিতের মনটাও কেঁদে উঠল। সায়েরা আমিনেরও।
একুশ
ফলো আপ করতে এসে চিকিৎসকের চেম্বারে দীর্ঘক্ষণ ধরে বসে আছে মিতু। রোদ্দুরও আছে। নানাভাই ধরে আছেন রোদ্দুরের হাত। অস্থির হয়ে ও একবার এদিক যাচ্ছে আবার ওদিক। অন্যান্য অনেক রোগীও অস্থির। সবাই আগে দেখাতে চায়।
কাছে গিয়ে অ্যাটেনডেন্টের রোদ্দুর বলল, আমার মাম্মির নাম ডাকছেন না কেন?
ডাকব। আর দুজন পরেই ডাকব।
এত দেরি হচ্ছে কেন? পাশে থেকে প্রশ্ন করলেন আলি আশরাফ চৌধুরী।
পাথরের মতো মুখ করে বসে রইল অ্যাটেনডেন্ট। জবাব না দিয়ে অন্যদিকে মুখ করে রইল। পাশ থেকে অন্য এক রোগীর অভিভাবক বললেন, ভেতরে কি গল্পসপ্পো চলছে! চা-নাশতা খাচ্ছেন ডাক্তার সাহেব! পাত্তা পেলেন না তিনিও।
রোদ্দুর বলল, আমাদের সঙ্গেও এতক্ষণ কথা বলবেন ডাক্তার?
রোগীকে বেশি সময় দিলেও বিপদ। কম সময় দিলেও। ধৈর্য ধরো। তোমাকেও বেশি সময় নিয়ে দেখবেন।
আমাকে না তো। মাম্মিকে।
হুম। তোমার মাম্মিকে দেখবেন। তোমার সঙ্গেও কথা বলবেন।
আমাদের আগে দেওয়া যায় না?
তাহলে সিরিয়ালে অন্য রোগীরা রাগ করবে। আমাকে আর স্যারকে গাল দিবে। চাও তুমি সেটা?
না। না। আমি সিরিয়াল এলেই ঢুকব।
আলি আশরাফ চৌধুরী খেয়াল করলেন চিকিৎসকের দরজা পাহারা দেওয়া পাথরের মতো বসে থাকা এই অ্যাটেনডেন্টের কথাবার্তাও মূর্তির মতো শক্ত হলেও একদম সহজভাবে সে কথা বলছে রোদ্দুরের সঙ্গে। দেখে তার অস্থিরতা কমে গেল। ধৈর্য নিয়ে তিনি বসলেন মেয়ের পাশে। খেয়াল করলেন বসে থাকতে মিতুর কোনো অস্থিরতা নেই। ধৈর্যের ঘাটতি নেই। মনে হয় অন্য জগতে ছিল সে। মুঠোফোনে ডুবে ছিল। হঠাৎ বাবাকে কাছে বসতে দেখে। মুঠোফোন বন্ধ করে বলল, কিছু বলবে, আব্বা?
আলি আশরাফ চৌধুরী খেয়াল করলেন মেয়ের মুখের এক্সপ্রেশনে সমস্যার চিহ্ন নেই। হাতে ধরা ফাইলটা উল্টেপাল্টে দেখতে গিয়ে দেখলেন ওর ডিসচার্জ নোটে অভিভাবকের জায়গায় লেখা আছে
আলম। চমকে উঠলেন নিজের নাম না দেখে। অন্যান্য কাগজপত্রও দেখতে লাগলেন। কোথাও স্বামী বা বাবার নাম নেই। মার নামের তো প্রশ্নই উঠল না। সাধারণত এখন ফাইলপত্রে বাবা-মার নাম লেখা বাধ্যতামূলক। একবার তাকালেন মেয়ের দিকে। মিতু আবার ডুবে গেছে মুঠোফোনে। ছেলে-মেয়েরা মুঠোফোনে কী এত দেখাদেখি করে সারাক্ষণ মুখ গুঁজে থেকে! ভাবতে ভাবতে চোখ তুলে তাকালেন সামনে। রোদ্দুরকে খুঁজলেন। রোদ্দুর নেই। ডানে তাকালেন, নেই। বামে-ও নেই। আচমকা লাফ দিয়ে উঠলেন বসা থেকে।
রোদ্দুর কোথায়?
ও! পিচ্চিটার নাম রোদ্দুর?
হ্যাঁ। কোথায় সে!
ভেতরে গেছে। এক ডাক্তার আপা ঢুকেছেন স্যারের সঙ্গে কথা বলার জন্য। তিনি ওকে দেখে চিনেছেন। তাঁর সঙ্গে ভেতরে ঢুকে গেছে পিচ্চিটা।
আমরা যাব?
না। বসুন। থমথমে গলার ভেতর থেকে না শুনে চমকে গেলেন আলি আশরাফ চৌধুরী। তার মনে হলো ছেলেটা পাথর ও দয়া-মায়াহীন নয়। শৃঙ্খলা রক্ষার জন্য পাথর হয়ে বসে আছে। পাথর না হলে এখানে শৃঙ্খলা রক্ষা করা কঠিনই হবে।
আবার চমকে উঠলেন। তাকে এক লোক এসে ধমক দিয়ে বললেন, দেখে তো মনে হচ্ছে আপনি নীতিবান! অথচ ফাঁকে ফাঁকে নীতি ভাঙছেন। সিরিয়াল ছাড়াও তো ভেতরে লোক ঢোকাচ্ছেন।
আবার রোবটিক স্বর বেরিয়ে এলো, সিরিয়াল ছাড়া কোনো রোগী ঢোকেনি।
মুখে তো কঠিন কথা বলছেন। দূর থেকে বসে নিজের চোখেই তো দেখলাম এক সুন্দরী মহিলা এক বাচ্চার হাত ধরে ভেতরে ঢুকে গেল।
উনি রোগী নয়। ডাক্তার। স্যারের ওয়ার্ডের জুনিয়র ডাক্তার।
ডাক্তার হলেই ঢোকা যাবে! লম্বা লাইন বাদ দিয়ে অন্যকে সময় দেওয়া যাবে! এ কেমন ডাক্তারি!
এরকম কথায় লোকটার নাকে একটা ঘুষি উড়ে আসার কথা। তেমন কিছু ঘটল না। অ্যাটেনডেন্ট জাস্ট ইগনোর করল লোকটাকে। চোখ আর মুখের ভাষা কঠিন করে অন্যদিকে তাকিয়ে রইল।
আশরাফ আলি নিজেও যেন কিছু শিখলেন এই ছোকরার আচরণ থেকে। মানুষের উত্তেজিত কথা কীভাবে সামাল দিতে হয় বুঝে চুপচাপ গিয়ে বসলেন শূন্য চেয়ারে। মেয়ের পাশে। সঙ্গে সঙ্গে হাত গুটিয়ে মুঠোফোনটাকে কোলে নিয়ে সরে বসল মিতু। সামনে তাকিয়েই উঠে দাঁড়াল সে। দেখল রোদ্দুরের হাত ধরে তার সামনে এসে দাঁড়িয়েছেন নিউরোসার্জারি ওয়ার্ডে কাজ করে সেই মায়াবী মেয়েটি, ডা. রুবিনা।
কেমন আছেন, মিতু আপা?
ভালো। ফলো আপে এসেছি।
আচ্ছা। আচ্ছা। বেশ ভালো।
আপনার মেয়েটা কিউট। বলেই ওর গাল টিপে দিয়ে বলল, এখন আসি। জরুরি কাজে এসেছিলাম স্যারের কাছে। বলে মায়ের হাতে রোদ্দুরকে গছিয়ে দিয়ে তিনি হাঁটা দিলেন সামনে।
রোদ্দুর ওর হাত ছাড়ল না। পাশে হাঁটতে হাঁটতে বলল, আমাদের বাসায় আসবে তো!
উত্তরে এ মুহূর্তে হ্যাঁ বলা উচিত। না বলা উচিত নয়। ছোট্ট শিশুটির আবদার উপেক্ষা না করে ডা. রুবিনা কোনোটাই বলল না। কেবল রোদ্দুরের গাল টিপে দিলো। এক মায়াবী হাসি ছড়িয়ে দেওয়ায় রোদ্দুর বুঝে নিল উত্তরের আড়ালে লুকিয়ে আছে হ্যাঁ। হ্যাঁ আবিষ্কার করে, নিজ থেকেই ও ছেড়ে দিল ডা. রুবিনার হাত।
মিসেস মিতু! অ্যাটেনডেন্টের ডাক শুনে একসঙ্গে সচেতন হয়ে গেল ওরা।
প্রথমে ঢুকল রোদ্দুর। পেছনে মিতু। তারপর আলি আশরাফ চৌধুরী।
হাসিমুখে ওদের বরণ করলেন নিউরোসার্জারি বিভাগের প্রধান।
কেমন আছেন এখন, মিতু?
মাথাটা ঝিম ঝিম করে। ধরে থাকে। ঘূর্ণিও ওঠে। ব্যথা হয় থেকে থেকে?
চোখে কোনো সমস্যা হয়?
না। তেমন কিছু বুঝিনি
তিনি চোখ পরীক্ষা করার যন্ত্র অফথালমোস্কোপ দিয়ে চোখ পরীক্ষা করলেন। রোগীর বিছানায় শুইয়ে হ্যাঁমার দিয়ে হাতে-পায়ের বিশেষ বিশেষ স্পটে টোকা দিয়ে দিয়ে পরীক্ষা করে বললেন, সব ঠিক আছে, মিতু।
তো, ব্যথা কেন? উপসর্গগুলো কেন সৃষ্টি হচ্ছে? প্রশ্ন করলেন আলি আশরাফ চৌধুরী।
কোনো চাপে আছেন, মিতু? ইমোশনাল স্ট্রেসের মতো কোনো ঘটনার মধ্য দিয়ে যাচ্ছেন?
অধ্যাপকের প্রশ্ন শুনে মাথা নিচু হয়ে গেল মিতুর।
আলি আশরাফ চৌধুরী প্রশ্ন করলেন, চাপ মানে কি ধরনের চাপ?
জীবনের নানা ঘটনা থেকে চাপে পড়তে পারি আমরা। আমাদের দেহ-মন সব আক্রান্ত হতে পারে তখন। চিৎকার চেঁচামেচি করতে পারি–এসব থেকেও এমন উপসর্গ আসতে পারে।
রোদ্দুর বলে বসল, মাম্মি সেদিন চিৎকার চেঁচামেচি করেছে। আমার ফোনকল কেটে দিয়েছিল বাপি। তা দেখে চিৎকার করেছে। বাপিকে জোরে জোরে বকেছে।
মিতু বলল, এ প্রসঙ্গ থাক। এ বিষয়ে কথা বলতে চাই না।
ওকে। আমি বুঝেছি। ঘন ঘন মেজাজ চড়ে গেলে বেটার ইউ স্যুড কনসাল্ট উইথ অ্যা প্রফেশনাল কাউন্সেলর অর সাইকিয়াট্রিস্ট।
.
মন খারাপ করে বেরিয়ে এল মিতু। তার যত ক্ষোভ গিয়ে পড়ল প্রমিতের ওপর। স্ত্রীর এত বড় একটা দুর্ঘটনা ঘটে গেল অথচ কোনো দায়-দায়িত্বই নেই তার! উল্টো মেয়ের ফোন কলও কেটে দেয়! ভয়ংকর স্বামীটার ওপর ক্রোধের মাত্রা বেড়ে যেতে লাগল চক্রবৃদ্ধি হারে। এসেছিল উপসর্গ নিয়ে আলাপ করতে। বুঝল উপসর্গের আড়াল থেকে বেরিয়ে এসেছে কালসাপ। স্বামীর অবহেলা, উপেক্ষা। দিচ্ছে বিষের ছোবল। দেহকোষে ছড়িয়ে যাচ্ছে সে বিষের যন্ত্রণা।
মা, মাথা গরম করার দরকার নেই। জাস্ট ইগনোর দ্য বিহেভিয়ার অফ ইওর হাজবেন্ড। ইগনোর করা শিখলে তোমার সব চাপ কমে যাবে। রোদ্দুরের প্রতিও নজর দিতে পারবে। এখন আমাদের কাজ হলো রোদ্দুরকে মানুষের মতো মানুষ করা।
নানাভাই, কী বলছো? আমাকে কীভাবে তোমরা মানুষ করবে? আমি কি মানুষ না?
দ্রিম করে আঘাত হানল প্রশ্নটা। মিতুকে তো বটেই, আলি আশরাফ চৌধুরীও কিঞ্চিৎ হতবাক হয়ে বললেন, মানে তোমার পড়াশোনার ব্যবস্থা করতে হবে ঠিকঠাক মতো।
ওঃ। আচ্ছা মানুষ হতে হলে পড়াশোনা করতে হবে?
সেটা না করলে তো হবে না মা।
আচ্ছা। তাহলে আমি পড়ব ঠিক মতো।
খুশি হয়ে বাহবা দিলেন আলি আশরফ চৌধুরী। নাতনির পিঠে চাপড় দিয়ে বললেন, গুড গার্ল!
আর ঠিক এ সময় কল এলো তার ফোনে। নিজের ড্রাইভারের কল।
কী, বলো? আমরা নামছি।
স্যার! সমস্যা হয়ে গেছে!
কী সমস্যা?
ভিডিও মামলা দিয়ে ফেলেছেন ট্রাফিক সার্জেন্ট। পাঁচ হাজার টাকা জারিমানা করেছেন। ভিডিও তুলেছেন হাসপাতালের সামনে দাঁড়িয়ে থাকার কারণে।
শুনে মাথা ধরে গেল আলি আশরাফ চৌধুরীর। প্রায় চিৎকার করে বললেন, এখন কোথায় আছো, তুমি?
দূরে সরে এসেছি। ঘুরে আসতে তো ২০-৩০ মিনিট লেগে যাবে।
বেয়াদব! আমাকে না জানিয়ে এত দূরে চলে গেলে কেন?
উপায় ছিল না, স্যার!
তোমার আক্কেল হলো না! নামার সময়ে গাড়িটা নিয়ে উধাও হয়ে গেলে!
এই যে তুমি চিৎকার করছো, নানাভাই। ডাক্তার বলল না, চিৎকার চেঁচামেচি করা যাবে না!
দমে গেলেন আলি আশরাফ চৌধুরী।
মিতু বলল, ভেব না আব্বু, সিএনজি অটোতে চলে যাব।
বিকল্প উপায়ে যাওয়া যাবে। উত্তেজিত অবস্থায় কথাটা মনে হয়নি প্রথম। মিতুর কথা শুনে আশ্বস্ত হলেন তিনি।
রাস্তায় আসার সঙ্গে সঙ্গে একটা সিএনজি অটো ওদের সামনে এসে দাঁড়াল। রোদ্দুর দেখল ওটার ড্রাইভিং সিটে বসে আছেন আলম আংকেল। আলি আশরাফ চৌধুরীও অবাক হলেন। মুখ ফসকে বলে ফেললেন, আরে! আলম! আপনি দেখছি বিপদের বন্ধু!
মুখে কোনো জবাব দিল না আলম। কেবল বিগলিত হাসি দিয়ে নিজের সিট থেকে নেমে এসে পেছনের দরজা খুলে দিয়ে বলল, উঠুন।
বাইশ
অফিস পরিবেশ অনুকূলে নয়। বরং প্রতিকূলে। ভেবেছিল এমডি স্যারের সঙ্গে কথা হয়েছে, তিনি শোকজ নোটিশ পাঠালেও মায়ের অসুস্থতার কথা শুনেছেন, নিশ্চয় ঝামেলা হবে না। এ আশা পূরণ হয়নি। অফিসে এসে শুনল শোকজে সিগনেচার করেছেন ঠিকই, কাগজের ভিড়ে বুঝতেই পারেননি যে শোকজ করেছেন তারই বিশ্বস্ত সহকর্মী প্রমিতের বিরুদ্ধে। আসলে কাজটা খুব চালাকির সঙ্গে করে নিয়েছেন ডিরেক্টর অ্যাডমিন, তার ক্ষমতাও কম নয়। তিনি আবার চেয়ারম্যান স্যারের খাস লোক। আর চেয়ারম্যানের সঙ্গে এমডির বিরোধ চলছে। অফিসের সবাই জানে বিষয়টা। প্রমিতও। তা যে এত জটিল পর্যায়ে গেছে ভাবতে পারেনি, সুযোগ পেলে চেয়ারম্যান কী করে বসেন কে জানে। তাদের দ্বন্দ্বের বলির পাঠা হয়েছে উভয় গ্রুপের কয়েকজন। এখন প্রমিতের একই পরিণতি হয় কিনা তা নিয়ে শংকা প্রকাশ করেছে আর আরেক সুহৃদ কলিগ। এমডি স্যারের সেও ভক্ত। প্রমিতেরও।
সে বলল, আপনি আগেই এমডি স্যারের সঙ্গে দেখা করেন। নইলে চেয়াম্যানের সঙ্গে যোগসাজশে ডাইরেক্টর অ্যাডমিন আপনার ক্ষতি করে ফেলতে পারেন।
কথাটা একদম উড়িয়ে দিতে পারল না প্রমিত। এমন সম্ভাবনার কথা ঢুকেছে ওর মাথায়ও। স্যারের খোঁজ করেছে। আসেননি অফিসে। অফিসের ক্লারিকেল প্রধানকে জিজ্ঞেস করলে খবর পাওয়া যেতে পারে, তিনি না-আসার কারণ জানার কথা ভেবে ইন্টারকমে ফোন করতে গিয়ে, থেমে গেল ও। বরং পিয়ন পঠিয়ে সালাম জানাল তাকে।
অফিস প্রধান মুহূর্তেই হাজির হলো ওর কক্ষে। প্রমিত বলল, ভালো আছেন?
জি। স্যার।
আমার ওপর দিয়ে তো বড় বিপদ গেল। ঝড়-ঝাঁপটা তো চলছেই।
জি, স্যার। শুনেছি। এমডি স্যার আমাকে বলে গেছেন আপনার কথা। •
বলে গেছেন মানে? কোথায় গেছেন?
তিনি তো সাত দিনের জন্য দেশের বাইরে গেছেন, বার্সেলোনায়।
মাথায় বাজ পড়ল কথাটা শুনে। তার প্রতিক্রিয়া বাইরে না প্রকাশ করে প্রমিত জিজ্ঞেস করল, কী বলে গেছেন?
বলেছেন, অ্যাডমিন অফিসার স্যার কৌশলে এমডি স্যারের নলেজে না দিয়ে অনেক চিঠির ভিড়ে আপনার শোকজটা সিগনেচার করে নিয়েছেন। ওটা দিয়ে যেন আপনার বড় কোনো ক্ষতি না হয়ে যায় আমাকে নজর রাখতে বলে গেছেন।
ধন্যবাদ আপনাকে। প্রমিতের কণ্ঠের দুঃশ্চিন্তা অবশ্য বোঝা গেল।
স্যার, কী বলেন? আমাকে ধন্যবাদ জানানোর প্রয়োজন নেই।
আচ্ছা। ঠিক আছে, যান। প্রয়োজন হলে ডাকব। আমার কিছু জানার থাকলে জানাবেন।
জি স্যার। জি স্যার।
সুহৃদ কলিগও এসেছেন একই সময়। তিনিও শুনলেন অফিস প্রধানের কথা। সে চলে যাওয়ার পর সুহৃদ কলিগ বললেন, তার কথায় বিশ্বাস করবেন না। সে হলো ডাইরেক্টর অ্যাডমিনের এক নম্বর চামচা।
হ্যাঁ। জানি। তবুও তার মাধ্যমে খোঁজ নিলাম এমডি স্যারের। তিনি দেশের বাইরে থাকলেও তার মোবাইল নম্বর রোমিং করা থাকে। এখন রোমিং পাচ্ছি না। বন্ধ পাচ্ছি।
চিন্তিত হয়ে গেল দুজনেই। এমন সময় পিয়ন এসে বলল, স্যার, আপনাকে সালাম দিয়েছেন ডিরেক্টর অ্যাডমিন স্যার।
বলল, আমি আসছি। পিয়ন ফিরে যাওয়ার অন্তত দশ মিনিট পর হাজির হলো প্রমিত।
কী ব্যাপার, প্রমিত সাহেব! কাউকে কিছু না-বলে উধাও হয়ে গেলেন। ফোনেও তো একটা খবর দিতে পারতেন!
জি স্যার। ঠিক বলেছেন। ফোন করে অফিসে সংকটের কথা জানাব, ঘোরতর বিপদে তা মনে ছিল না। অফিসের কথা মাথাই আসেনি। আর অফিস থেকেও কেউ কল করে আমার খোঁজ নেয়নি! মরে গেলাম না অসুস্থ হলাম–কেউ-ই খবর নেয়নি। এতদিন অফিস করে মনে হলো অফিসে আমার আপন বলে কেউ নেই। অথচ আপনি আর চেয়ারম্যান স্যার বলে থাকেন অফিস হচ্ছে আমাদের একটা পরিবার। খুবই সংবেদের সঙ্গে কথাগুলো বলে স্বস্তি পেল প্রমিত। কোমল উপস্থাপনায় কঠোর কথা শুনে ডিরেক্টর অ্যাডমিন চুপ হয়ে থাকলেন কিছুটা সময়। তারপর বললেন, ঠিক বলেছেন। আমাদেরও দায় ছিল আপনার খোঁজ-খবর নেওয়ার। নিইনি। আপনার কথাটায়
হ্যাঁ বলা ছাড়া না-বলার কোনো উপায় নাই। তবু প্রশাসনিক শৃঙ্খলার জন্য শোকজের জবাব দিয়ে রাখুন। যৌক্তিক সমস্যার জন্য আশা করি সহনশীল থাকবে প্রশাসন। চেয়ারম্যান স্যারও নাখোশ হবেন না নিশ্চয়।
জি। শোকজের জবাব তৈরি করছিলাম। এজন্য আসতে ৫ ১০মিনিট দেরি হয়েছে।
না। ৫-১০ নয়, ঠিক তের মিনিট দেরিতে এসেছেন। সেই দিন চেয়ারম্যান স্যার কী কারণে আপনাকে খুঁজেছিলেন। না পেয়ে শোকজ করতে বললেন। এমডি স্যারও তা সঙ্গে সঙ্গে সিগনেচার করে দিলেন।
ঠিক এ সময় ভাইব্রেশন মোডে রাখা মুঠোফোনটা প্যান্টের ডান পকেটের ভেতর কম্পন তুলল। পকেটে হাত চালান করে আঙুলের অনুমানের ভিত্তিতে ফোনকল বন্ধ করার চেষ্টা করেও পারল না প্রমিত। বার বার কল আসছে দেখে হঠাৎ ইনটিওশন জাগল–রোদ্দুর কল করেনি তো! ভেতরের খবরে দ্রুত পকেট থেকে সেট বের করে দেখল সত্যিই কল করেছে রোদ্দুর। ও একদিন বলেছিল, তোমার কাছে আমি বড় নাকি তোমার অফিস? আমি বড় না তোমার বস? আমি বড় না তোমার ফাইল? আমি বড় না তোমার ও ল্যাপটপ? মুঠোফোন? হুম হুম করে সব কথা মনে পড়তে লাগল। উত্তরে বলেছিল, তুমি বড়।
বাপি, তুমি মিথ্যা বলো, নিজের মেয়ের সঙ্গে মিথ্যা বলা কি ঠিক?
না। ঠিক নয়। ঠিক কথা হচ্ছে অন্তরের টানে কন্যা বড়। আর কাজের টানে অফিস।
এই যে দেখছো, আসলে অফিস তোমার কছে বড়।
না, মা। মানলাম না। কন্যার সঙ্গে অফিসের তুলনা চলে না। কন্যা হচ্ছে আকাশের চেয়েও বড় আকাশ। আর অফিস হচ্ছে ওই ঘরটার চেয়েও ছোটো।
তুমি তো মুখে বলল একটা আর কাজে করো আরেকটা।
যা বলেছি তা আমার মনের কথা, মা।
তো। আমাকে পাপ্পি দাও। মাম্মি আর আমাকে সময় দাও। আমাদের নিয়ে ঘুরতে চলো। কখনও ঘোরো?
রোদ্দুরকে আদর দিয়ে বলল, এই যে পাপ্পি দিলাম।
মাম্মিকেও একটা পাপ্পি দাও।
ওরে বাবা। তোমার মা আমাকে মার দেবে।
কেন? পাপ্পি দিলে মারবে কেন?
সে তো আমার ওপর খেপে আছে।
খেপবে না? তুমি আদর না দিলে আমি খেপে যাব।
এই মুহূর্তে ডাইরেক্টর অ্যাডমিনই বড়। তিনি ইমেডিয়েট বস। তার কথা শোনা উচিত। আবার কন্যার কল ধরাও উচিত ভেবে বলল, স্যার কন্যা ফোন করেছে, ধরি।
বলুন, একটু পরে কলব্যাক করবেন। এখন আপনি আমার সামনে আছেন। আমার কথাই তো গুরুত্ব দেওয়া উচিত, তাই না?
এটা অফিসের শৃঙ্খলা রক্ষার একটা বড় ইস্যু।
জি, স্যার। বলেই লাইনটা ধরে প্রমিত বলল, মা, কী খবর?
কল ধরছ না কেন?
এই যে ধরলাম!
দেরিতে ধরেছো। তিন বার কল দেওয়ার পর ধরেছো।
আচ্ছা। একটু পর কলব্যাক করি? এখন তো আমার বসের সামনে কথা বলছি।
এই যে, আমি বলেছিলাম না, অফিস তোমার কাছে বড়।
চুপ হয়ে গেল প্রমিত। লাইন না কেটে, উত্তর না দিয়ে সেটটা কানের কাছে ধরে রেখে বাকী কথা শুনতে লাগল।
আমি স্কুলে ভর্তি হয়েছি। স্কুল থেকে বলল, কাল প্যারেন্টস ডে। মা-বাবা দুজনকে নিয়ে আসতে হবে। তুমি অবশ্যই আসবে।
লাইন কেটে গেল। স্তব্ধ হয়ে বসে রইল প্রমিত।
ডিরেক্টর অ্যাডিমন বললেন, কোনো দুঃসংবাদ?
সুসংবাদ। কিন্তু আমার জন্য দুঃসংবাদ।
মানে? এটা আবার কী কথা?
এমনিতে স্যার শোকজের খড়গ ঝুলছে মাথায়, আবার মেয়ের দাবি আগামীকাল প্যারেন্টস ডেতে স্কুলে যেতে হবে আমাকে। মেয়ে জেনারেলের মতো কমান্ড করে ফোন কল কেটে দিয়েছে।
চুপ হয়ে গেলেন ডিরেক্টর অ্যাডমিন। কাগজ–ওই কাগজ ঘাটতে লাগলেন। আগামীকাল যেতে পারবেন না বা যাওয়া উচিত এমন কিছু একটা বলা উচিত, বলছেন না। অস্থিরতা বেড়ে গেল ভেতরে ভেতরে। উত্তর শোনার ব্যাকুলতা চেপে রেখেছে তাকে।
অনেকক্ষণ পর তিনি বললেন, মেয়ের মাকে যেতে বলেন।
স্যার, ওর মা অসুস্থ।
সেকি। আপনি তো মিথ্যা বলেন দেখছি। এমডি স্যারকে বলেছেন আপনার মা অসুস্থ। এখন বলছেন স্ত্রী অসুস্থ। বানোয়াট কথা কোনো না কোনো ভাবে ধরা খায়। আপনিও ধরা খেলেন। জানেন। তো আমাদের চেয়ারম্যান অবিশ্বস্ত কাউকে পছন্দ করেন না।
হকচকিয়ে গেল প্রমিত। তারপর মিউ মিউ করে বলল, দুজনই দুই রকমভাবে অসুস্থ। স্ত্রী মাথায় আঘাতজনিত, আর মা বয়সের কারণে।
স্ত্রীকে মেরেছেন? মা না আপনি? কে মেরেছেন?
বাপরে! কী প্রশ্ন! কথার পিঠে কথায় চড়ে ব্যক্তিগত এমন প্রশ্ন কারও অফিস ফোরামে আলাপ করা উচিত নয়। অনুচিত কাজটা করেছেন বস। আর তাই উত্তর না দিয়ে চুপ হয়ে গেল প্রমিত।
শোনেন ঘরের কাহিনি অফিসে টানবেন না। আপনাদের কুরুক্ষেত্র ঘরের ব্যাপার। ঘরে সারবেন।
এ কথারও জবাব দিতে পারল না প্রমিত।
ডাইরেক্টর অ্যাডমিন দীর্ঘক্ষণ চুপ থেকে বললেন, চেয়ারম্যান স্যার চেয়েছেন আপনি যেন এমডি স্যারের পক্ষ হয়ে কাজ না করেন। এ কথা কারও কানে দেওয়া যাবে না। এমডি স্যারের কানে তো নয়ই। আমার আর আপনার মধ্যে ডিল এটা। বুঝেছেন?
কোনো জবাব দিতে পারল না প্রমিত। শঙ্কিত হয়ে উঠল। অফিস ষড়যন্ত্রের জালে জড়িয়ে যাচ্ছে ভেবে গোপনে দুর্বল হয়ে যেতে লাগল মনের তেজ। স্বচ্ছতা। হ্যাঁ, না কিছুই বলছে না দেখে ডিরেক্টর অ্যাডমিন বললেন, আমার যা বলার বলে ফেলেছি। এই ডিলে সম্মানের গিঁট দেওয়ার দায়িত্ব আপনার। আমার নয়।
স্যার, আমি তো কারও পক্ষ হয়ে কাজ করি না। অফিসপক্ষই আমার পক্ষ। আপনারা যে দায়িত্ব দেন সেটাই আমার সর্বোচ্চ যোগ্যতা ঢেলে কাজ করি। সেটা প্রতিষ্ঠানের স্বার্থে। কারও ব্যাক্তিগত স্বার্থে কখনও কিছু করেছি বলে মনে পড়ছে না।
এটা আপনার বুঝ। আমারও বুঝ। তবু বলছি, চেয়ারম্যান স্যারের ধারণা আপনি এমডি স্যারের এক শক্ত ডান হাত।
কী বলেন, স্যার! আপনি আমার উপরের বস। আপনি যে দায়িত্ব দেন, তাই তো করি আমি। ঘোড়া ডিঙ্গিয়ে কখনও তো ঘাস খাওয়ার চেষ্টা করিনি।
এ কথাটাও উড়িয়ে দিলেন না ডিরেক্টর অ্যাডমিন। কিছুটা সময় নিয়ে বললেন, সেটা জানি। বুঝি আমি। তবে আমি যা বলছি তা চেয়ারম্যানের কথা। তার ধারণা কেন এমন হলো জানি না। বিষয়টা তো জানালাম আপনাকে। এটাকে কি গুরুত্ব দেওয়া উচিত নয়। আপনার?
জি। স্যার। ঠিক বলেছেন।
ওকে। ধন্যবাদ। যান। কাল আপনার ছুটির ব্যবস্থা করব। কন্যার স্কুলে হাজিরা দিয়ে ফিরে আসবেন।
এ অনুমতিটা দেওয়ার জন্য আপনাকে অশেষ ধন্যবাদ।
আমার প্রস্তাবটা মেনে নেওয়ার জন্যও ধন্যবাদ।
অবাক হয়ে গেল প্রমিত। কখন মানল প্রস্তাব। প্রস্তাবের পক্ষের কথাটা তো সে আমলেই নেয়নি। কারও পক্ষ নয়। নিরপেক্ষ সে। মানার প্রশ্ন এলো কেন? মানের মধ্যে কথাটা ঠেলে ভেসে উঠলেও এর উত্তেরে কিছুই বলতে পারল না প্রমিত।
যান। আপনার কক্ষে যান। শোকজের জবাবটা পাঠিয়ে দিন। আমি এপ্রুভড করে দেব।
উঠে দাঁড়াল প্রমিত।
ডাইরেক্টর অ্যাডমিন আবারও বললেন, থ্যাংক ইউ।
.
নিজের কক্ষে ফিরে এলো প্রমিত। এ ঘরটাকে আর আপন মনে হচ্ছে। না। অফিসটাকেও না। আচমকা ঝড়ো বাতাসে ও একদম একা হয়ে গেল। আদরের কন্যাটাকে নিয়ে আলাদা থাকছে মিতু। সংসারটাও ঝড়ে তছনছ হয়ে যাচ্ছে। অফিসও। কোথায় যাবে? কোন কোলাহলে পূর্ণ হবে জীবন? ডিরেক্টরের প্রস্তাবে হ্যাঁ বলেনি। তবু হ্যাঁ টাকে তিনি প্রাধান্য দিয়ে চুক্তিবদ্ধ করে ফেললেন তার নিজের মনোভাবের জট দিয়ে। এ জট খুলবে কীভাবে? নাকি এ হ্যাঁ আরও শক্তভাবে ঠেসে ধরবে জীবন? নাকি আরও আরও সংকটে ডুবে যাওয়ার সিঁড়িতে পা দিল সে শোকজের জবাব লিখতে ইচ্ছে করছে না। নিজের এ একা হয়ে যাওয়া গভীর অসুখের মতো চেপে বসল মাথায়। অসুখের দুঃসহ যাতনা নেই। বরং গভীর নির্জনে একা হয়ে যাওয়াটাকে পরম কাঙ্ক্ষিত মনে হচ্ছে। ক্ষতে মলম মেখে আরোগ্য লাভ করেছে ও–এমন মনে হচ্ছে। বাইরে বাইরে হয়ে যাচ্ছে একা। ভেতরে একা নয়। রোদ্দুর আছে, মিতু আছে। মাও আছে শক্ত সিংহাসনে। তবু কেন এতটা নিঃসঙ্গ লাগছে?
আবার ভাইব্রেশন হচ্ছে মুঠোফোনে। সেটা না বের করে চোখ বুজে ও ভাবতে লাগল কে কল করেছে। রোদ্দুর? মিতু? আম্মা?
মন সায় দিচ্ছে না। একবার কল এসে থেমে গেছে প্রথম পালস। আর কল আসছে না। হিসেব করে নিল নিশ্চয় রোদ্দুর না। একবার কল করে থেমে যাওয়ার মেয়ে নয় সে। এক্সবুম? না। সেও না। মিতু? প্রশ্নই আসে না। যে রাগী আর শক্ত মেয়ে, কিছুতেই ও কল করবে না। মা? তাও মনে হচ্ছে না। উনি কখনও কল করেন না। প্রথমে মেসিজ পাঠাবেন। কল করতে হয় নিজেকে। কে হতে পারে? আলম? মিতুর কোনো দুঃসংবাদের খবর জানাবে না তো? কেউ স্থান পেল না মাথায়। কারও জন্য হ্যাঁ উত্তর এলো না। মনের কোন্ কুঠুরি থেকে হ্যাঁ বেরোয়, জানে না প্রমিত। কোন দরজা দিয়ে হ্যাঁ আসবে তাও জানা নেই ওর। এতসব ভাবনা নিয়ে এবার পকেটে হাত ঢুকিয়ে সেট বের করে এনে চোখের সামনে ধরার সঙ্গে সঙ্গে লাফিয়ে উঠল। আবার চেয়ারে বসল সোজা হয়ে। পিঠ টান টান করে বড় বড় চোখ দিয়ে দেখল নামটা, মোহসেনা। পিচ্চিকালের খেলার সঙ্গী। যার গালে চড় মেরেছিল, যার খেলনা কেড়ে নিয়েছিল। কেন ফোন করল মোহসেনা?
পিচ্চিকালের মোহসেনার কোনো স্মৃতি নেই মাথায়। সিরিজ ছবিগুলোর কথা জানা ছিল না, দেখেনি কখনও। নরম কোনো অনুভূতি নেই তার জন্য। তবে সেদিন মাকে দেখে গেছে, মা-তুল্য মমতা দিয়ে কথাবার্তা বলে গেছে, নিজেকে সর্বোচ্চ শ্রদ্ধার আসনে বসিয়ে গেছে। তার কল!
দ্রুত কলব্যাক করে সেট কানে ধরে অপেক্ষা করতে লাগল।
হ্যাঁ। কল ধরেছে মোহসেনা।
শোনো, প্রমিত সকালে অফিসে আসার সময় আন্টিকে দেখে এসেছি আমি।
তিনি কল দিয়েছিলেন?
না। নিজে থেকে গিয়েছিলাম।
কেন?
মনে হয়েছিল তিনি উপরে উপরে শক্ত আছেন। ভেতরে ভেতরে ভেঙে চুরমার হয়ে গেছেন। এ সময় এ বয়সে দেহে নানা ঝুঁকি তৈরি হয় এমন ঝামেলায় থাকলে। মনেও সমস্যা হয়। তাঁকে ভালো করে চেক করে এসেছি। কিছু পরীক্ষা-নিরীক্ষার জন্য লিখে দিয়েছি। দ্রুত পরীক্ষা করিয়ে নিতে হবে। পরে আমি আবার যাব। রিপোর্টে খারাপ কিছু এলে আমার স্যারকে দেখিয়ে নিব।
খারাপ কিছু হতে পারে?
হবে বলছি না। হতে পারে সম্ভাবনা মাথায় এসেছে, তাও বলছি না। এ সময় রুটিন চেকআপ করিয়ে নেওয়া ভালো, সেটা বলছি। আমরা মরে গিয়ে বাঁচার জন্য লড়াই করি। বেঁচে থাকতেই আসলে লড়তে হবে বেঁচে থাকার জন্য।
দারুণ কথায় শুষ্ক বুকে পানি চলে এলো। তবে ওর সাবলীল ভাষায় তুমি সম্বোধনটাতে এখন ধাতস্থ হতে না পাড়ায় তুমি বা আপনি না-সমোধন করে নিজেই কথা চালিয়ে গেল কিছুক্ষণ।
একাকিত্বের সংজ্ঞাটা আচমকা বদলে গেল। নিজেকে আর একা মনে হচ্ছে না। এক আশ্চর্য অনুভূতি হঠাৎ করে আসন নিল মনে। অন্ধকার থেকে জেগে ওঠা নতুন আলোর সন্ধান পেয়ে খুশি হতে লাগল মন। হাজারো নেই-এর ভিড়ে যেন ও পেয়ে গেল হাজারো বাতির আলো। সেই আলোয় ও খুঁড়ে খুঁড়ে দেখতে লাগল ফেলে আসা জীবনের ভুলগুলো। ভুল ধরতে হবে, তা শুধরাতে হবে–এটাই কি তবে মরার আগে বেঁচে থাকতে বাঁচার লড়াই?
তেইশ
আজ পেরেন্টস ডে রোদ্দুরের স্কুলে। আর মোহসেনার নির্দেশ মায়ের পরীক্ষা-নিরীক্ষা করার তারিখও আজ। কোনটাকে সে গুরুত্ব দেবে? দোটানা নয়, একটানা টান তৈরি হয়ে গেছে দুটান মিলে। ওই যোগফলের টান তীব্র।
সিদ্ধান্ত নেওয়া যাচ্ছে না। কী করবে আজ। সকালে ঘুম থেকে উঠে দ্বন্দ্বে পড়ে গেলেও আকস্মিক দ্বন্দ্বের শক্ত গিঁট হালকা হয়ে গেল।
ডায়াগনোস্টিক ল্যাবে কল করে টেকনিশিয়ানকে ডেকে মায়ের রক্ত আর ইউরিন নেওয়ার ব্যবস্থা করে ফেলল। যে পরীক্ষার জন্য হাসপাতালে যেতে হবে, তা বিকালে করবে বলে সিদ্ধান্ত নিল। সমস্যার আপাতত সমাধান করে হাতে দেখল দেড় ঘণ্টা সময় আছে। যথেষ্ট। এ সময়ের মধ্যে স্কুলের গেটে পৌঁছানো যাবে ভেবে ওয়াশ নিয়ে রেডি হয়ে নিল প্রমিত। আর তখনই এলো মিতুর নম্বর থেকে কল।
কে কল করেছে, রোদ্দুর না মিতু? এক ঝটকায় প্রশ্নটা আক্রমণ করল প্রমিতের চোখের মণি।
কানে ফোনসেট ধরার সঙ্গে সঙ্গে রোদ্দুর জিজ্ঞেস করল, কোথায় আছো এখন? স্কুলে না নানা-বাসায় এসেছ?
সেকি? তুমি তো দশটার সময় স্কুলে যেতে বলেছে। এখন তো সময় আছে।
দশটায় স্কুল, দশটাতেই আসবে? একটু আগে আসতে হবে না?
প্রায় বলেই ফেলেছিল, তোমার দাদুভাইয়ের জন্য টেকনিশিয়ান এসেছে বাসায়। পরীক্ষা-নিরীক্ষার জন্য। জিহ্বাটা শাসন করে ফেলল। তা না-বলে বলল, আসছি।
আসছি বললে হবে না। সত্যিকারভাবে বলো এখন কোথায় আছো?
আসছি, মা।
আমার প্রশ্ন বোঝো না? আমি বলছি তুমি কোথায় আছো, জানাও।
আমি সরাসরি স্কুলে আসব। বলল প্রমিত।
কথা ঘুরিয়ো না। আমার কথার জবাব দাও। সত্য বলো। কোথায় আছে, জানাও আমাকে। খেপে উঠল রোদ্দুর।
রওনা হচ্ছি, মা।
এখনও রওনা হওনি?
হচ্ছি।
সত্যি বলছো তো?
হ্যাঁ। তিন সত্যি।
তো স্কুলে আসো। আমরা বাসা ছেড়ে স্কুলে চলে এসেছি।
মেয়ের উত্তেজনা প্রমিতের বুকেও বসে গেল। মায়ের ঘরে ঢুকে বলল, ওরা রোদ্দুরকে ওদের বাসার কাছের স্কুলে ভর্তি করিয়েছে। আজ পেরেন্টস ডে। যেতে হবে, দাবি রোদ্দুরের।
বউমা ডাকেনি?
না। ও তো কথা বলে না। বললেও সব কাজে দোষ ধরে। বকাঝকা করে। সেদিন কল ধরতে দেরি হওয়ায় ভীষণ গালাগালি করেছে।
গালাগাল আর বকাঝকাকে পাত্তাই দিলেন না সায়েরা আমিন। নাতনিকে ওখানে ভর্তি করিয়েছে শুনে বুকটা কামড়ে ধরল। সংসার কুরুক্ষেত্রে এটা শুভ লক্ষণ নয়। বিপদের ঘণ্টাধ্বনিই যেন আবার শুনলেন তিনি। আশ্চর্য! এত বড় একটা সিদ্ধান্ত একাই নিয়ে ফেলল বউমা! শাশুড়িকে একবারও জিজ্ঞেস করার প্রয়োজন মনে করল না সে। কখনও তো বউমার সঙ্গে ঝগড়া হয়েছে বলে মনে হয়নি। ওদের সব আচরণ আর ইচ্ছায় সব সময় হা বলে এসেছেন তিনি। তবে এ সিদ্ধান্তটাকে মনে মনে হ্যাঁ বলতে পারলেন না। হ্যাঁ বলতে হলে তো উপড়ে ফেলতে হবে বুকের শেকড়-বাকড়।
ছেলের মুখে কি উচ্ছ্বাস, না বিষাদ, কী শোভা পাচ্ছে? দেখার জন্য একপলক ঘুরে প্রমিতের দিকে তাকিয়ে বললেন, এটা কি যৌক্তিক বিষয় হলো, বাবা? ওদের ওখানে রোদ্দুরকে ভর্তি করালো! আমি-তুমি কিছু জানলাম না!
আমাকে বলেছিল, আম্মা। তবে বিশ্বাস করিনি। ভেবেছিলাম রাগের মাথার বলেছে। শীতল হয়ে, রাগ পড়ে গেলে এমন অযৌক্তিক সিদ্ধান্ত নিবে না সে। ভেবেছিলাম। এজন্য আর তোমাকে বলা হয়নি।
ও ভেবেচিন্তে সিদ্ধান্ত নিয়েছে, মনে হয়?
মনে হয় এটা তার একার সিদ্ধান্ত নয়। এখানে আমার রাশভারী শশুরের জোরালো চাপ থাকতে পারে। লোকটা ধরে নিয়েছে মিতুকে পিটিয়েছি আমি। পিটিয়ে হাসপাতালে পাঠিয়েছি। আমি যে মলমপার্টির কবলে পড়ে মরতে বসেছিলাম তা তারা বিশ্বাস করেনি।
তার ভুল ভাঙানো উচিত।
কে ভাঙাবে? বলো? মিতু তো তার আবেগের ঘোরে লাটিমের মতো পাক খায়। তাতে আমার জন্য যে ভালোবাসা নেই, তা নয়। বরং বেশিই আছে। আবেগের টানে সব প্যাচিয়ে ফেলে সে। তাকে শুদ্ধ করার ক্ষমতা নেই আমার।
ছেলে ইতিবাচক উপলব্ধি দেখে মুগ্ধ হয়ে বললেন, যাও। দেরি হলে রোদ্দুর কষ্ট পেয়ে পাবে। অবস্থা আরও খারাপ হয়ে যেতে পারে।
ঘর থেকে বের হয়ে উবার পেয়ে গেল। কল করার মাত্র দুই মিনিটের মাথায় এসে হাজির হলো।
উবারে চোখ বন্ধ করে বসেছিল প্রমিত। হঠাৎ ভাইব্রেশন মোডে রাখা সেট পকেটের ভেতর জানান দিল ফোনকলের খবর। চোখ খুলে গেল। সেট বের করে হাতে নিয়ে দেখল কল করেছে মোহসেনা।
আন্টির সব পরীক্ষা হয়েছে?
সব হয়নি। কিছু হয়েছে। ব্লাড আর ইউরিন নিয়ে গেছে। এক্সরে, ইসিজি আর আলট্রা সাউন্ড সন্ধ্যায় করাব।
আন্টিকে আবার কষ্ট দিয়েছো?
আমি দেইনি।
কেউ না কেউ দিয়েছে।
কীভাবে বুঝলে? প্রমিতও তুমি বলা শুরু করেছে নিজের অজান্তে। পিচ্চিকালের বন্ধুকে তো তুমি বলা যায়।
কল করেছিলাম তোমাকে কানেক্ট করার আগে। ওনার গলার স্বরটা অচেনা লাগল। কষ্ট পেলে এমন হয়।
প্রমিতের বুক খালি করে একটা দীর্ঘশ্বাস বেরিয়ে গেল। তা টের পেয়ে মোহসেনা বলল, দীর্ঘশ্বাস ছাড়লে হবে না। সমস্যাটা ধরো। জয় করো। এর আগে-পিছে কোনো ফর্মুলা নেই। এটা (a+b)²=a²+2ab+b² এর মতো ফর্মুলা।
বাব্বা! তুমি তো দেখছি মনের সব খবর জানো। দূর থেকে। মনের অলিগলি ঘুরে সব দেখে ফেলতে পারো!
হ্যাঁ। পারি। কারণ এগুলো সহজ ফর্মুলা। আরও জটিল ফর্মুলাও আছে। সেগুলোর জটও খুলে ফেলার বিষয়ে উচ্চতর কোর্সে পড়াশোনা শুরু করেছি।
আচ্ছা। আচ্ছা। পিচ্চিকালের ফ্রেন্ড আরও উঁচুতে উঠুক, চাই।
আমি তো তোমার ফ্রেন্ড ছিলাম না। আমি শত্রু ছিলাম তোমার চোখে।
তোমার চোখে আমি কী ছিলাম?
কিছুই না। ছবি দেখে দেখে ভেবেছিলাম একটা সন্ত্রাসী সাথী আছে আমার। তার নাম প্রমিত।
মাগো!
মাগো, ডাকার দরকার নেই। মাকে ডাকো। মায়ের কষ্ট দূর করো। তোমার বাবা নেই। তোমাকে নিয়ে আন্টির অনেক বড় আশা। সেটা ধুলোয় মিশিয়ে দিয়ো না।
তা না দিতে কী করতে হবে? এমনি এমনিতেই তো ধুলোয় মিশে যাচ্ছি।
সম্পর্কগুলো পরিচর্যা করো। সব ঠিক হয়ে যাবে।
ঠিক হওয়ার নাটাই বোধ হয় আমার হাতে নেই।
আছে। আছে। তোমার হাতেই আছে। সেই ক্ষমতাটা হাতে নাও। নিজেকে নিয়ন্ত্রণ কোরো। আর ভালো কাজে হ্যাঁ বোলো।
লাইন কেটে গেল। অবাক হয়ে প্রমিত তাকিয়ে রইল সেটের দিকে। কিছুক্ষণ পর চোখ বুজে তাকানোর পর আচমকা চোখ খুলে দেখল স্কুলের গেটে চলে এসেছে ও। ভাড়া মিটিয়ে গেটে নেমে ধীরে ধীরে ভেতরে প্রবেশ করতে গিয়ে দেখল ঘড়িতে এখন সকাল ৯.৫৫ মিনিট। এখনও পাঁচ মিনিট বাকি আছে দেখে দেয়ালে সাঁটানো তির মার্কিং দেখে দেখে ও হাজির হলো স্কুলের মিলনায়তনে। হলভর্তি দেখে বুকে চাপ খেলো ও। কোথায় খুঁজবে ও রোদ্দুরকে? ওরা কি পেছনের দরজার দিকে তাকাবে?
ধীরে ধীরে, এদিক-ওদিক তাকিয়ে ও এগিয়ে যেতে লাগল ভেতরের দিকে। আকস্মিক লাফিয়ে উঠে রোদ্দুর ফিসফিস করে ডাক দিলো, বাপি!
আরাধ্য ডাকটা শুনে বুকে পানি এলো। একটা চেয়ার খালি আছে। ওই চেয়ারে রাখা আছে মিতুর ব্যাগ।
বকা দেওয়ার সুযোগ পেল না মিতু। রোদ্দুরও। মাইকে অনুষ্ঠান শুরুর ঘোষণা হচ্ছে। ঘোষণার প্রতিটা কথার মধ্যে নিজেকে ছেড়ে দিল প্রমিত। ও খেয়াল করল রোদ্দুর তার ডান হাতে প্যাচিয়ে ধরেছে বাপির বাঁ বাহু।
চব্বিশ
উদ্বোধনী অনুষ্ঠানে বক্তব্য রাখছেন প্রধান শিক্ষক। মাইক্রোফোন হাতে নিয়ে তিনি বললেন, আজকের অনুষ্ঠানের জন্য মঞ্চে নির্ধারিত কোনো প্রধান অতিথি নেই। সেই আসনটা আমরা খালি রেখেছি। এখানে একদিন বসবে, আজকে এই হলে উপস্থিত ছোট ছোট শিশুদের প্রতিনিধি। নতুন যারা ভর্তি হয়েছে, তোমরাই একেকজন আজকের প্রধান অতিথি।
শিশুরা দাঁড়িয়ে গেল। মুহূর্মুহূ তালি দিতে লাগল।
কিছুক্ষণ থেমে থেকে তিনি আবার বললেন, এই তালির উৎসবটা তোমাদের প্রত্যেকের জন্য উপহার হিসেবে দিলাম।
আবার তালি শুরু হলো। তালি আর থামছেই না। শিশুরা চিৎকার চেঁচামেচির মধ্যদিয়ে প্রকাশ করতে লাগল তাদের মনে জেগে ওঠা আনন্দ। রোদ্দুরও সবার মধ্যে রোদের ঝিলিক ছড়াতে লাগল।
মা-বাবাদের মনও ভরে গেল আনন্দে। সেই আনন্দে সমান তালে শরিক হতে পারছে না মিতু। প্রমিতও। কোথায় যেন আটকে আছে পিছু টান।
বাবাদের শ্রেষ্ঠ বাবা হতে হবে। তখন মারাও শ্রেষ্ঠ মা হয়ে যান। সন্তানের মাকে আদর যত্ন করেন যে বাবা, ভালোবাসেন সত্যিকার অর্থে, সেই বাবা শ্রেষ্ঠ বাবা বনে যান। শ্রেষ্ঠ বাবা-মা গড়ে তোলেন শ্রেষ্ঠ পরিবার। আমি চাই আমাদের স্কুলে ভর্তি হওয়া সব বাচ্চাদের পরিবার হবে শ্রেষ্ঠ পরিবার। আবার বললেন প্রধান শিক্ষক।
সবাই তালি দিচ্ছে। দাঁড়িয়ে গেছে। রোদ্দুরের ঝিলিক কমে গেল। সে দাঁড়াতে পারল না। আনন্দের দোলায় কষ্ট জেগে উঠল তার মনে। আচমকা ওর চোখ বেয়ে অশ্রু নামতে শুরু করল। ওর বুক ভেঙে যেতে লাগল। ভেতরটা কেমন করতে লাগল, বুঝতে পারছে না। কান্না আসছে। হুহু কান্নার বেগ আসছে। তার মনে হলো চিৎকার করে কেঁদেই ফেলবে ও। বাবার বাঁ বাহুটা প্যাচিয়ে ধরে বসেছিল। এবার সে জোরে চেপে ধরেছে। মেয়ের বুক ভরা কান্নার প্রকাশ পেল বাবাকে খামছে ধরার মধ্য দিয়ে। মেয়ের কষ্ট বুঝতে অসুবিধা হলো না প্রমিতের। মিতুও তার ডান হাত দিয়ে জড়িয়ে রেখেছে মেয়েকে।
শিশুদের উদ্দেশে পরে বলব। প্রথমে শুনুন আজকের অনুষ্ঠানের বিশেষ অতিথি, মা-বাবারা।
আবার তালি। শিশুরা আবার উল্লসিত হয়ে উঠল। তারা ভীতি নিয়ে এসেছিল। মুহূর্তে ফানুসের মতো উড়ে গেল তাদের স্কুল ভীতি। তারা হয়ে উঠল বিদ্যালয়-পরিবারের অংশীদার।
আপনার শিশু আপনার দখলে থাকা কোনো সম্পত্তি নয়। সে আলাদা একটা মানুষ। আপনার ক্রমোজমের এক্সটেনশন হলেও সে আলাদা সত্তা। তাকে তার মতো বেড়ে ওঠার সুযোগ দিতে হবে।
চুপ হয়ে গেল হলঘর। প্রধান শিক্ষকের এ গভীর কথার অর্থ শিশুরা তেমন করে বুঝতে পারল না। তবে প্রথম অংশ আর শেষের
অংশ বেশ ভালো করেই বুঝেছে ওরা।
তার মন কী বলে, জানতে হবে। শুনতে হবে তার মনের কথা। বুঝতে হবে তার অন্তরের ডাক। তার বয়সের স্তরে নেমেই বুঝতে হবে তাকে।
এ কথাটা শুনে নড়ে বসল রোদ্দুর। ওর কষ্ট যেন কমে গেল মুহূর্তে। তারপর বাবার কানটা ধরে টেনে নিচের দিকে এনে ফিসফিস করে বলল, শুনেছো?
মাথা ঝাঁকিয়ে প্রমিত বলল, শুনেছি। তোমার মাম্মি শুনেছে কিনা জিজ্ঞেস করো। এ কথা রোদ্দুরের কানে ঢুকল না। প্রধান শিক্ষকের কথা ওর কচি মনকে চুম্বকের মতো টানতে লাগল।
প্রশংসা করতে হবে সন্তানের ভালো কাজের। হাসি মুখে তার সঙ্গে কথা বলতে হবে। তার লক্ষ্য সে ঠিক করবে। তবে লক্ষ্য ঠিক। করার জন্য তাকে গাইড করবেন বড়রা। লক্ষ্য হতে হবে ছোট ছোট। সে সফল হবে তার সামর্থ্য অনুযায়ী, তেমন বাস্তবসম্মত লক্ষ্য ঠিক করতে হবে। তার বিকাশটা ঘটে প্রকৃতির ঠিক করে দেওয়া নির্দিষ্ট নিয়মে। এজন্য ইউনিসেফ বলে, আপনার শিশুকে হ্যাঁ বলুন। তবে সে বাজে কাজ করলে তার প্রতি নজর দেওয়া যাবে না।
রোদ্দুর এবার বিষাদের খোলস থেকে আবার বেরোতে লাগল। আবার বাবার কান টেনে নিচে নামিয়ে বলল, বুঝেছো, বাপি! আমাকে হ্যাঁ বলতে হবে। না বলতে পারবে না। আমি যা বলি শুনতে হবে।
সন্তানকে বকাঝকা করা যাবে না। সমালোচনা করা যাবে না। কটু কথা বা শ্লেষমাখা কথা বলা একদম নিষেধ। সৎ থাকতে হবে তার সঙ্গে। ভুল হতে পারে আমাদের জীবনে। কেউ আমরা ভুলের ঊর্ধ্বে নই। বাবা-মারা নিজেদের ভুল বা ব্যর্থতা সন্তানের সামনে লুকিয়ে রাখবেন না। সন্তানেরও জানা উচিত বাবা-মা ভুল করতে পারে। ব্যর্থ হতে পারে। এই জানা বিষয় ভবিষ্যতে যেকোনো বড় বিপদে সন্তানের ভেঙে পড়া রোধ করবে।
আবার থেমে গেল রোদ্দুরের উচ্ছ্বাস। একই সঙ্গে চুপসে গেল প্রমিত। মিতুও।
আমি কি কঠিন কথা বলছি? কী বলল তোমরা, কঠিন না সহজ?
একযোগে চিৎকার করে শিশুরা জানান দিল, সহজ!
সহজ!
এই যে শিশুর আনন্দ, এই মুহূর্তের সুখ, সব বুঝতে হবে। খেয়াল রাখতে হবে অসুখীবোধ যেন তার মধ্যে আসন গেড়ে বসতে না পারে। আধিপত্যও যেন না বাড়াতে পারে। কষ্টের কথা শিশুকে প্রকাশ করার সুযোগ দিতে হবে।
কোনো প্রশ্ন আছে অভিভাবকদের? ভালো ভালো কথা বলে এবার প্রশ্ন আহ্বান করলেন প্রধান শিক্ষক।
রোদ্দুর পুঁতোতে লাগল। বাপি প্রশ্ন করো। দাঁড়াও।
প্রমিত কী বলবে। বুঝতে না পেরে বসে রইল।
রোদ্দুর আবার বলল, আমাকে হ্যাঁ বলো। দাঁড়াও।
প্রমিত দাঁড়ানোর আগেই এক লোক দাঁড়িয়ে প্রশ্ন করল, নিজেদের কষ্টের কথা কি সন্তানের সঙ্গে খেলামেলা আলাপ করা উচিত?
কী ধরনের কষ্ট? পাল্টা প্রশ্ন করলেন প্রধান শিক্ষক।
এই যেমন ধরুন মা-বাবারা ডিভোর্স বা সেপারেশনের কথা।
হ্যাঁ। আলাপ করা উচিত। তার জানা উচিত। তা সন্তানের কষ্টকর আবেগের প্রতি সহনশীলতা বাড়াবে। অশুভ কিছু ঘটে গেলে কষ্ট সে পাবে, তবে ভেঙে যাবে না তখন।
ডিভোর্স বা সেপারেশন শব্দ দুটো মাথায় বুলেট ছুঁড়ে দিয়েছে। কী বলবে, ঠিক করতে পারল না। তবুও দাঁড়িয়ে গেল প্রমিত। মেয়েকে হ্যাঁ বলতে হবে। হ্যাঁ বলার এটা উপযুক্ত সময়। উপযুক্ত সময়ে  হ্যাঁ না বললে ওর আবদারের উত্তর না হয়ে যাবে। রোদ্দুরকে কিছুতেই না বলতে চায় না ও। হাই বলবে মনস্থির করে প্রশ্ন করল, সন্তান কোথায় বড় হওয়া ভালো, নানা-বাড়ি না দাদা-বাড়িতে?
আপনি বসুন। কঠিন প্রশ্ন করে ফেলেছেন আপনি। এর জবাব আমার কাছে নেই। যেকোনো অভিভাবক মতামত দিতে পারেন? কেউ দাঁড়াবেন?
কেউ দাঁড়াচ্ছে না। মিতু দেখল ওর বাপির প্রশ্ন রোদ্দুরকে বিমর্ষ করে ফেলেছে। ও নড়া-চড়াহীন স্তব্ধ হয়ে গেছে। দেখে চট করে দাঁড়িয়ে গেল সে।
আপনি বলবেন?
জি।
বলুন।
যে বাড়িতে সন্তান থাকতে চায়, সেখানে থেকেই সে বড় হওয়া উচিত। সন্তানের মতামত আর ইচ্ছাটাই এখানে বড়।
বাহ! বেশ বলেছেন। আমরা কি ওনার সঙ্গে একমত হতে পারি?
আওয়াজ উঠল, হ্যাঁ। জোরালো হয়নি আওয়াজ। শোরগোল ওঠেনি। দুর্বল হ্যাঁর সাড়া হলটাকেও যেন বিমর্ষ করে দিয়েছে। এমন। বিষয় এই আনন্দঘন পরিবেশে উঠে আসায় প্রধান শিক্ষকও বিব্রত হলেন। তারপরও তিনি আরও অনেকক্ষণ কথা বললেন। ভালো ভালো পরামর্শ, সদুপদেশ দিলেন।
রোদ্দুর তবু চুপ মেরে গেছে। এক হাতে ও ধরে আছে বাপির হাত। আরেক হাতে মায়ের বাহু। নিজের মতটা খুঁজতে লাগল। দুবাড়িতে থাকতে চায় না ও। মাকে তো চায়ই। বাবাকেও। তবে ইচ্ছা যেখানে বাবা-মা একসঙ্গে থাকবে সেখানেই সে থাকবে।

পঁচিশ
অনুষ্ঠান ভালো লেগেছে রোদ্দুরের। স্কুল যে কত মজার হতে পারে, তা আগে বুঝতে পারেনি। মজার এ জগতে এসেও মনে আনন্দ স্থায়ী হলো না। অসুখী মন নিয়ে হাঁটতে হাঁটতে ওরা এগোতে লাগল নানা বাড়ির দিকে। হাঁটা পথ পেরোতে বেশেক্ষণ লাগল না। সারাক্ষণ রোদ্দুর ধরে আছে ওর বাপির হাত। মিতু আসছে পেছন পেছন। একবারেও ওরা দুজন কথা বলেনি। রোদ্দুর প্রথম খেয়াল করেনি। হঠাৎ খেয়াল করল মা পেছনে ধীরে ধীরে হাঁটছে।
তাড়াতাড়ি হাঁটো, মাম্মি। বাপির সঙ্গে কথা বলো।
কোনো জবাব পেল না রোদ্দুর।
বাপিকে দাওয়াত দিবে না? দুপুরে খেতে বলবে না? বাপির হাত ছেড়ে দিয়ে কিছুটা পেছনে এসে মাম্মিকে ধমক দিল রোদ্দুর।
পাথর মুখের মধ্যে হাসি ফুটল না। কন্যার কথায় সায় দিল না। আরও পাথর হয়ে যাওয়ায় ওর হাঁটার গতি আরও স্লো হয়ে গেল।
স্যার বলেছেন সন্তানের সঙ্গে হাসি মুখে কথা বলতে। ভালো কাজে হ্যাঁ বলতেও বলেছেন। বাপিকে দাওয়াত দেওয়া ভালো কাজ না? হ্যাঁ বলবে না এ কাজে, মাম্মি?
মায়ের সাড়া পেল না। হ্যাঁ শুনতে আকুল মন নিঃশব্দ নার আঘাত খেয়ে দমে গেল। অভিমানে ফুলে উঠলেও কষ্ট সামাল দিয়ে, ছুটে এসে আবার বাপির হাত ধরে নিজেই বলল, আজ আমরা সবাই একসঙ্গে খাব।
পাথর হয়ে গেল প্রমিত। তারও ইচ্ছা করছে মেয়ের আবদার রক্ষা করতে। রক্ষা করতে পারবে না, জানে ও। ওদেরকে বাসায় পৌঁছে দিয়ে উবার কল করে এখন আবার ছুটতে হবে অফিসে। ডাইরেক্টর অ্যাডমিন বলে দিয়েছেন, মেয়ের স্কুলে হাজিরা দিয়ে অফিসে ফেরার নির্দেশ দিয়েছেন। সেই নির্দেশ উপেক্ষা করা সম্ভব নয় এখন। শোকজেরই জবাব এখনও গৃহীত হয়নি। আবার অফিস আদেশ অমান্য করলে আর রক্ষা নেই। এদিকে মেয়ের দাবিও যৌক্তিক। যৌক্তিক দাবি পূরণ করতে হবে। বলেছেন প্রধান শিক্ষক। অযৌক্তিক দাবিকে না বলা যাবে, কৌশলে উপেক্ষা করতে হবে অশোভন আচরণ। রোদ্দুরের এখনকার আচরণ শোভন তো বটেই, মমতায় ভরা। বাপির জন্য তীব্র টান বোধ করছে। বাপিকে কাছে ধরে রাখার জোরালো ইচ্ছাটা পূরণ না হলে কী কষ্ট পেতে পারে ছোট্ট মেয়েটি, ভাবতেই পারছে না প্রমিত। কেবল বাবা হিসেবে নয়, সাধারণ একজন মানুষ হিসেবেও ভাবতে গেলে বুক ফেটে যাবে ওর। তবুও হাঁটতে হাঁটতে উবার কল করল প্রমিত। বাসার কাছে পৌঁছানো মাত্রই সেখানে হাজির হয়েছে উবার।
কে যাবে, বাপি?
আমার শাস্তি হতে পারে, চাকরিও চলে যেতে পারে এখন অফিসে না গেলে।
রোদ্দুর শূন্য চোখে একবার তাকাল ওর বাপির দিকে। তারপর করুণ কণ্ঠে বলল, যাও, আগে চাকরি বাঁচাও।
প্রমিত বুঝল এটি হচ্ছে রোদ্দুরের বুকভাঙা অনুমতি। এই অনুভূতির মধ্যে লুকিয়ে আছে বাবাকে কাছে ধরে রাখার গোপন ইচ্ছাও। আর প্রকাশ্য অনুমতির মধ্যে রয়েছে হ্যাঁ। সব সময় যে সব হ্যাঁ আনন্দ দিবে, তা নয়। ওর বুকটাকে কেটেকুটে ঝাঁঝড়া করে এ হ্যাঁ বেরিয়েছে, টের পেয়েও থামতে পারল না প্রমিত। মেয়েকে বুকে জড়িয়ে আদর করে উবারে গিয়ে বসল। গাড়িতে ঢোকার আগে একবার তাকাল মিতুর দিকে।
মিতু একবারও তাকাল না ওর দিকে। উবার দ্রুত পেরিয়ে গেল বাড়ির গেট।
রোদ্দুর বাড়ির বারান্দায় দাঁড়িয়ে তাকাল সামনে। উবার চোখের আড়াল হওয়া পর্যন্ত দাঁড়িয়ে রইল।
হঠাৎ মনে হলো কড়া রোদ আঁধার করে দিয়েছে ওর চোখের জ্যোতি। কাঁদল না। কোনো প্রতিক্রিয়া দেখাল না। আবেগহীন রোদ্দুর রোবটের মতো হেঁটে গেল ঘরের মধ্য। নানুভাইয়ের ঘরে গিয়ে বলল, পানি খাব, নানুভাই। গলা শুকিয়ে গেছে।
ঠাণ্ডা মিশিয়ে দেব?
নানুভাইকে বললেও ও এগিয়ে গেল পানির ফিল্টারের দিকে। নিজেই খেল পানি। বাঁ হাত দিয়ে মুখ মুছে, নিজের ঘরে গিয়ে গুটিসুটি মেরে খাটে শুয়ে পড়ল ও।
একবার ঘুরে দেখে নিল ঘরটা। মাকে খুঁজল, মা নেই। ও একা। একদম একা।
খুট করে বাথরুমের দরজা খোলার শব্দ হলো। রোদ্দুর বুঝল, মাম্মি ঘরে ঢুকেই লুকিয়ে যায়নি। ঘরেই আছে। তবু তার নিজেকে একা মনে হতে লাগল।
শুয়ে পড়লে কেন? কিছু খাবে না? মাম্মির স্বাভাবিক প্রশ্ন শুনে মনেই হলো না রাগ আছে তার মনে।
খিদে লাগলে খাব। জবাব দিয়ে পাশ ফিরে শুলো রোদ্দুর।
কিছুক্ষণ আগেই তো খাবারের কথা বলেছ?
বলেছি বাপিকে সঙ্গে নিয়ে সবাই একসঙ্গে খাব।
তখন খিদা ছিল, এখন নেই?
নেই। খেতে ইচ্ছা করছে না।
তোমার বাপি তো আর সব সময় পাশে থাকবে না। তখন খেতে হবে না? আমিও তো থাকব না। স্কুলে চাকরি নেব। আমার আব্বা তার ব্যবস্থা করেছেন। একা একাও খেতে হবে তোমাকে?
খিদা লাগলে খাব।
আচ্ছা। তোমার ইচ্ছা। জোর করব না। যখন খিদা লাগে উঠে খেয়ে নিয়ো।
যাক। মাম্মি চাপাচাপি করেনি। জোর করেনি খাওয়ার জন্য। এখন খেতেই পারবে না ও। নিজের ইচ্ছার দাম পেয়েও রোদ্দুরের মনে হলো ওর দাবিকে
হ্যাঁ বলেননি মাম্মি। ইচ্ছাকে দাম দিয়েছেন। মনটা কষ্টে ভরে গেল। মনের কথা শোনেনি। অথচ স্যার বলেছেন শিশুর মনটা বুঝতে হবে শিশুর বয়সে নেমে তার মতো করে। একা একা খেতে হবে না? মাম্মির বলা প্রশ্নটাও মাথায় উড়ে উড়ে আসতে লাগল। আর ধীরে ধীরে মন খারাপ হতে লাগল। মুখের ত্বকের ঝলমলে আলো ম্লান হতে হতে যেন ঢেকে যাচ্ছে কালো মেঘে।
হঠাৎ মুঠোফোনে রিংটোন বেজে উঠায় মিতু রিসিভ করে বলল, কেমন আছো, আলম?
ওপাশ থেকে বলা উত্তর শুনতে পেলো না রোদ্দুর।
প্রথমে রিংটোন, তারপর আলম শব্দটা শুনে ও মাথা ঘুরিয়ে একবার দেখে নিল মায়ের মুখ। ওই মুখ এখন আর গম্ভীর নেই। মাম্মিকে অনেক হাসিখুশি দেখাচ্ছে। তিনি বারবার বলছেন আচ্ছা, আচ্ছা। অপর পাশে আলম আংকেল কী বলছে শুনতে পাচ্ছে না। হঠাৎ শুনল মাম্মি বলছে, বেশ। বেশ। দুজনেই ঢুকে যাও আমাদের বাসায়। এসো দুপুরে একসঙ্গে খাব।
বাপিকে একবারও খেতে বলেনি মাম্মি! অথচ আলম আংকেলকে ডাকছে দুপুরের খাবার একসঙ্গে খেতে! শুনে আবারও পাশ ফিরে শুলো রোদ্দুর।
কিছুক্ষণ পর বাসার বাইরে সিএনজি অটোর আওয়াজ ভেসে এলো। মাম্মি বাইরে বেরোনোর পর খাট থেকে উঠে জানালার পাশে দাঁড়াল রোদ্দুর। দেখল পর পর দুটো সিএনজি এসেছে। একটা থেকে নেমেছে আলম আংকেল। আরেকটা থেকে অচেনা একজন। বারান্দায় দাঁড়ানো মাম্মিকেও দেখা যাচ্ছে হাসি মুখে কথা বলছেন ওরা নেমে আসার পর। তা দেখে রোদ্দুর আবার এসে শুলো খাটে। এখান থেকে শুয়ে দেখা যায় বসার ঘর। দুজনই এসে বসেছেন একসঙ্গে। উল্টো পিঠে শুয়ে রইল রোদ্দুর।
.
আলম পরিচয় করিয়ে দিল, ওনার নাম রিয়াজ।
আচ্ছা, আচ্ছা। রিয়াজ। ধন্যবাদ আপনাকে। আপনার বন্ধু আর আপনার জন্য আমার জীবন রক্ষা পেয়েছে। অশেষ কৃতজ্ঞতা আপনাদের জন্য।
রিয়াজ বলল, আলমের সঙ্গে আমার পূর্বপরিচয় ছিল না। পরিচয়ের মাধ্যম আপনি। ওনার সিএনজি অটো পাহারা দিতে গিয়ে যোগাযোগ হয়। সম্পর্ক হয়। এখন আমরা দুজনে বন্ধু হয়ে গেছি। অটোচালক হিসেবে নয়। আপনার কারণে।
জি। আপা। আমার হাতে ছিল আঠার শ। আর ওনার হাতে তিন হাজার। উনি সহজে পঁচিশ শ টাকা দিয়ে দিলেন। আমি দিলাম ষোল শ। এভাবে একচল্লিশ শ টাকা হাতে পেয়ে আপনার চিকিৎসার জন্য আমার মনের জোর বেড়ে যায়। চিকিৎসক, নার্সরাও সহযোগিতা করেছেন। জেনি কেয়া মণ্ডল নামের এক নার্সও টাকা দিয়ে হেল্প করতে চেয়েছিলেন। পরে তো আর কারও সহযোগিতা লাগেনি। ভাইজান আর খালুজান এসে হাজির হন। আপনিও চিকিৎসক-নার্সের সেবায় দ্রুতই সেরে ওঠেন। আমরা আপনার জীবন রক্ষা করার কে? রক্ষা করেছেন তো উপর-ওয়ালা।
আপনার প্রতিও আমার অশেষ কৃতজ্ঞতা, রিয়াজ সাহেব।
আমাকে রিয়াজ বলেই ডাকতে পারেন। আমরা আপনার ছোট ভাইয়ের মতোই। আলমকেও তো আলম বলছেন, তুমি করে বলছেন।
খালাম্মা কোথায়? রোদ্দুর? একই সঙ্গে প্রশ্ন করল আলম।
ভেতরে যাচ্ছি। আম্মা আর রোদ্দুরকে খবর দিচ্ছি। আর রিয়াজ অবশ্যই তোমাকে তুমি বলেই ডাকব।
ভেতরে গিয়ে মাকে ডেকে বলল, আম্মা, দেখো। আলম আর রিয়াজ এসেছে। এসো, ওদের সঙ্গে কথা বলো।
আলমকে তো চিনি। আগেও এসেছে। রিয়াজটা কে?
সেও অটোচালক। দুজনে মিলে আমার সিটি স্ক্যান করানোর জন্য ফান্ড করেছে। তোমরা যাওয়ার আগেই আমার চিকিৎসার জন্য সব করেছে।
শোনো। অটোচালকদের সঙ্গে এত মাখামাখি কি ভালো হচ্ছে?
কী বলছ তুমি, আম্মা? মাখামাখির কী দেখলে! তুমি তো দেখছি সাংঘাতিক অকৃতজ্ঞ। খেপে উঠল মিতু।
মেয়েকে রাগতে দেখে চুপ করে গেলেন তিনি।
ওদের দুপুরে খেতে বলেছি। এসেছে। রান্না তো আছেই। তোমার জামাই বাহাদুর তো ঘরেই ঢুকল না! শাশুড়িকে বলে যাবে সেই সম্মানটুকুই দেখাতে পারল না। এমন জামাইয়ের জন্য হা-হুঁতাশ করে কী লাভ!
আসমা খাতুন বললেন, পুরুষ মানুষের অফিসে জরুরি কাজ থাকতে পারে না? জরুরি কাজে যেতে হয়েছে–এমন ভাবতে পারলে না?
তলে তলে দেখছি জামাইয়ের সঙ্গে যোগাযোগ রাখো! রোদ্দুরকেও তো এ অজুহাত দিয়েছে সে। তোমাকেও? ফোনে বলেছে?
না। ফোন করেনি। আমি অনুমান করে বলছি। কাজ-পাগল তোমার বাবার থেকে পাওয়া অভিজ্ঞতার আলোকে বলছি। চট করে দোষ ধরা ঠিক না, মিতু।
অবাক হয়ে মিতু তাকাল মায়ের মুখের দিকে। তারপর মুখ চিপিয়ে রাগ দমন করে বলল, তুমি ওই বর্বর জামাইটার পক্ষ নিচ্ছো?
মেয়ের ভাষার ব্যবহারে চুপ হয়ে গেলেন, আগের অভিজ্ঞতা থেকে বুঝেছেন এমন সময়, ওকে কিছু বুঝিয়ে লাভ নেই। যুক্তির ধারও ধারবে না সে। যা ভেবেছে, তাকেই একশ ভাগ সত্য বলে ধরে নিয়ে কথা চালাতেই থাকবে। এখন দাবি করেছে মেহমানদের সঙ্গে দেখা করার। জোরালো তাগিদ টের না পেলেও বসার ঘরে ঢুকে আসমা বেগম বললেন, তোমরা ভালো আছ, বাবারা?
জি। ভালো। বলেই আলম পরিচয় করিয়ে দিল রিয়াজকে। মিতুকে বলা সব কথা রিপিট করে বুঝিয়ে দিল রিয়াজের ভালো কাজের কথা।
তোমার সঙ্গে পরিচিত হয়ে ভালো লাগছে, রিয়াজ। বাসায় আসার জন্যও কৃতজ্ঞতা জানাচ্ছি।
কী বলেন, খালাম্মা! কৃতজ্ঞতা জানাবেন কেন? আমরা এমনি এসেছি মিতু আপার ডাকে।
আচ্ছা। বেশ ভালো করেছে। এখন হাতমুখ ধুয়ে নাও। ওই যে, ওই দরজা ওয়াশ রুমের। বসার ঘরের পাশে আরেকটা দরজা দেখিয়ে দিলেন তিনি।
জি, খালাম্মা। আমি চিনি। আগেও এসেছিলাম না! বলল আলম।
আচ্ছা। আচ্ছা। তাহলে রিয়াজকে চিনিয়ে দাও। আর আমি টেবিল সাজাচ্ছি। মিতু তোমাদের সঙ্গে খেতে চেয়েছে। ব্যবস্থা করছি।
রোদ্দুর কোথায়? ওকে তো দেখছি না!
ও আছে ওর ঘরে। আসবে। আসবে। সেও খাবে তোমাদের সঙ্গে।
ভেতরে গিয়ে তিনি শুনলেন মিতুর ধমক। কন্যাকে ধমক দিচ্ছে সে। রোদ্দুরকে ধমক দেওয়া একদম অপছন্দ করেন তিনি। বললেন, আহ জোর করছো কেন। ওকে ওর মতো থাকতে দাও। খেতে চাইলে খাবে, না চাইলে পরে খাবে। ওর পেটে খিদা তো নাও জাগতে পারে।
না বলে কিছু নেই। ওকে এখন খেতে হবে আমাদের সঙ্গে। মায়ের গলার জোর দেখে রোদ্দুর চাপ খেল, বুঝতে পারল না তা মা হিসেবে। কিছুটা ভয় পেয়ে রোদ্দুর বলল, খাব।
ছাব্বিশ
মাম্মি নেই ঘরে। এদিক-ওদিক তাকিয়ে দেখল বেডসাইড টেবিলের ওপর আছে মুঠোফোনটা। চট করে হাতে নিয়ে কল করে বসল ওর বাপিকে।
মিতুর রিংটোন পেয়ে খুশি হয়ে সবুজ সিগনালে স্ক্রল করে প্রমিত ধরল কলটা। বোঝার চেষ্টা করল কার কল। চুপ করে রইল।
বাপি, চুপ করে আছো কেন?
মা! রোদ্দুর! তুমি!
হ্যাঁ। আমি।
আর কথা বলতে পারল না প্রমিত। ভেতরটা নড়ে উঠল। চোখ ফেটে পানি চলে এলো। কথা উড়ে গেল। নাকও ভরে গেল তরল পদার্থের ক্ষরণে।
খেয়েছে, বাপি?
মেয়ে উত্তর না পেলে কষ্ট পাবে। মেয়ের সঙ্গে সৎ হতে হবে। মেয়েকে কষ্ট দেওয়া যাবে না। কষ্ট দেওয়া মানে ইমোশনাল অ্যাবিউজ করা। আবেগে নির্যাতন করা। প্রধান শিক্ষকের গুরুত্বপূর্ণ। কথা থেকে শুনে এসেছে ও। একটু সময় নিয়ে বলল, খাইনি।
আমি জানি তুমি খাওনি।
কীভাবে জানলে?
আমার মন বলেছে। খাওনি কেন?
খিদা পায়নি তো।
একথাটাও তুমি ঠিক বলেছো। সত্য বলেছো।
কীভাবে বুঝলে?
আমারও খিদা চলে গিয়েছিল। আমার চলে যাওয়া খিদা দিয়ে তোমার খিদাটা বুঝেছি।
তুমি খাওনি? উত্তেজিত প্রশ্ন।
খেপে যেয়ো না। মাম্মি আমার ওপর খেপেছে। এ জন্য খেয়েছি। আলম আংকেল ও আরেকজন রিয়াজ আংকেল এসেছিল, সবাই মিলে খেয়েছি। আমার খেতে ইচ্ছা করেনি। তবু খেয়েছি।
কার সঙ্গে কথা বলছ, রোদ্দুর? হঠাৎ ঘরে ঢুকে মেয়েকে ঝাঁঝাল প্রশ্ন করল মিতু।
বাপির সঙ্গে।
তুমি কল করেছো? নাকি সে?
আমি।
যে গোঁয়ার তোমার বাপি! সে যে কল করবে না, জানি আমি। দাও। ফোন দাও। বলতে বলতে মুঠোফোনটা নিয়ে সুইচ অফ করে দিলো মিতু। লাইন চালু থাকায় সব শুনতে পেয়েছে প্রমিত। হা হা করে উঠল ওর মন। অফিসে ঠিক সময়ে পৌঁছাতে পেরেছিল। তাই ডিরেক্টর অ্যাডমিনের মন রক্ষা করতে পেরে নিজের কাজে মন দিয়েছিল। খিদে বোধ করেনি দেখে লাঞ্চের সময়ও খাবারের তাগিদ বোধ করেনি। মেয়ের আবদার অপূর্ণ রাখতে হয়েছে বুঝে কষ্টের চাপ দীর্ঘ হয়েছে। তার ওপর মিতুর এমন দুর্ধর্ষ ব্যবহার, বিশেষ করে কন্যার ওপর, মানতে পারছে না ও। এ জন্য খিদেটা আরও উড়ে গেল।
মুঠোফোনে রিংটোন হচ্ছে দেখে স্ক্রিনে চোখ রাখল প্রমিত। এক্সবুমের কল।
রিসিভ করে বলল, তুমি এখন কোথায়?
বাসায়।
একা?
হুম।
কী করো?
এই যে তোমাকে কল করেছি।
কেন?
এমনিতে। কারণ ছাড়া কল করা যায় না? দীর্ঘদিন ধরে তো। তোমার মধ্য পরিবর্তন দেখছি। যোগাযোগ করো না। কল দাও না। আজ এতক্ষণ কল ধরে আছ! বিস্ময় বালক! মন খারাপ?
হুম।
কেন?
পারিবারিক, অফিশিয়াল সব মিলিয়ে বলা যায় অনেক কারণের মূল কারণ ব্যক্তিগত জীবনযাপন।
কার, তোমার না তোমার বউয়ের!
দুজনের।
মানি না। তোমার না। তোমার বউয়েরই হবে। যে কড়া জিনিস তোমার বউ! তার সঙ্গে কথা বললে যেকোনো ছেলে গলে তরল হয়ে বাষ্প হয়ে উড়ে যাবে!
হুম করে কথাটা আঘাত হানল মাথায়। আঁঝ করে উঠল কান। মেয়েরা সাধারণত ঈর্ষাপরায়ণ হয়। সহজে অন্য মেয়ের প্রশংসা করে। এ মেয়ে নিজেই এক্সএক্স বুমবুম। সে কিনা অন্যের প্রশংসা করছে! সত্যি বলছে, না মিথ্যা? যাচাই করবার ইচ্ছা হলো না। বিষয়টি উপেক্ষা করতে চাইল।
চুপ করে আছো কেন? আসবে নাকি আমার বাসায়। একদম একা আছি, আসবে?
সরাসরি আহ্বান শুনে বেপরোয়া হয়ে উঠল ভেতরটা। তারপর নিজেকে সামলে বলল, মাকে নিয়ে যেতে হবে হাসপাতালে। পরীক্ষা করাতে হবে, ডাক্তারের নির্দেশ।
বেশ। বেশ। ভালো। ভালো। বউয়ের সেবা না করে মায়ের দিকে ঝুঁকছো, অ্যাপ্রিশিয়েটিং ইউ।
প্রশংসা শুনে ধন্য হলো না। আরও মলিন বিষাদে ডুবে যেতে লাগল প্রমিত। নিজের বায়োলজির মধ্যে ওলট-পালট ঢেউ উঠল না। তবু মনে হলো ওর সঙ্গে সময় কাটাতে পারলে ভালো লাগত এখন।
সাতাশ
সব পরীক্ষা করিয়েছে প্রমিত। দুইদিন লেগে গেল রিপোর্ট হাতে পেতে। মায়ের পাশে থাকতে পেরে ভালো লাগছে। নিজের অজান্তে মা থেকে দূরে সরে গিয়েছিল। মা তো আছে-এ বোধ থেকে তাঁকে একদম সময় দেওয়া হয়নি, বুঝতে পারছে প্রমিত, গ্যাপ তৈরি হয়ে গেছে মায়ের সঙ্গে। মা সহজে পুষে নিতে পারেন সন্তানের সব ঘাটতি। এজন্য মাঝে মাঝে পক্ষ নিয়েছিল তার বউমার। এ ধরনের পক্ষ নেওয়ার মধ্যেও আছে নিশ্চয় সন্তানের ভালো চাওয়া। ভাবতে ভাবতে হাতে পাওয়া রিপোর্ট গুছিয়ে কল করল ডা. মোহসেনাকে।
কল রিসিভ হচ্ছে না দেখে কিছুটা সময় গ্যাপ দিয়ে আবার কল করল ও।
নিশ্চয় কোনো জরুরি কাজে বিজি আছে সে। ভাবতে পারার কারণে অস্থিরতা কমে গেল। হঠাৎ মনে হলো আজ তো ছুটির দিন। ছুটির দিনে ব্যস্ত থাকার তো কথা না। কল রিসিভ করছে না কেন! আচ্ছা আচ্ছা। মনে পড়ে গেল এমন ভঙ্গিতে ভাবতে লাগল ঘরে থাকলে তো সব সময় মুঠোফোন মুঠিতে থাকে না। এদিক ওদিক পড়ে থাকে। অনেক সময় সাইলেন্ট মোডে থাকে। অনেক সময় থাকে টেবিলে কিন্তু তখন ফোন-ব্যবহারকারী থাকে হয়তো ওয়াশরুমে। নানা কিছু ভাবতে ভাবতে আবার কল করল প্রমিত।
ভাই, কে আপনি! বার বার কল করছেন! দেখছেন না ফোন ধরছি না।
এটা ডা. মোহসেনার নম্বর না?
হ্যাঁ। তারই নম্বর।
আপনি কে, ভাইজান? নরম করে প্রশ্ন করল প্রমিত।
আমি কে, তা জানার দরকার নেই। আপনি কে, তা বলুন আগে।
আমি রিপোর্ট দেখাতে চাই ওনাকে। আমার মায়ের রিপোর্ট।
আপনি রোগী?
রোগীর ছেলে, আমি।
ওই হলো। যখন-তখন ফোন করা কি উচিত? ডাক্তারদের জীবন বলে কিছু কি নেই?
স্যরি। ডিস্টার্ব করার জন্য।
স্যরি হওয়ার কিছু নেই। ভবিষ্যতে আর ডিস্টার্ব না করলেই খুশি হব। আপনার নাম লিখে রাখি, বলুন।
ধন্যবাদ। আমার নাম তো ওঁনার ফোনবুকে সেভ থাকার কথা।
তাই?
আচ্ছা দেখি। বলেই লাইন কেটে দিলেন তিনি।
আবার কি কল ব্যাক করবেন ভদ্রলোক? না মনে হলো। তবু অপেক্ষা। মায়ের রিপোর্ট বলে কথা। নিজের হলে উপেক্ষা করা যেতো। মায়েরটা উপেক্ষা করা যাচ্ছে না। অবহেলা করাও যাবে না। ভেবে স্বস্তি পেল না। মনে প্রশ্ন হানা দিতে লাগল–কে হতে পারে লোকটা? এমন কটাস কটাস কথা বলতে পারেন কে? মোহসেনার স্বামী!
ভাবতেই পারছে না ও। পিচ্চিকালের এমন মমতাময়ী বান্ধবীর স্বামী এমন কঠোর! নাহ্। মানতে পারল না প্রমিত। আচ্ছা, নিজেও কি মিতুর কাছে এমন স্বামী! এ ভাবনাটা মাথা গুলিয়ে দিল। আলি আকবর স্যারের কথা মনে পড়তে লাগল। নিজের দোষ ধরার কথা বলেছেন, বার বার। ধরতে কি পারা যায় নিজের দোষ? এ চিন্তাটাও উড়িয়ে দিতে পারল না। এক্সএক্স বুমবুম মোনালিসার প্রতি যে টান, সেটা কি? দোষের না! দোষেরই তো। ওর কাছে গেলে তো আর তা দোষের মনে হয় না। এটাই কি অনৈতিকতা? ওই টান কীভাবে আটকে রাখতে হয়। তাও জানা নেই। দেহ-প্রকৃতির মধ্যে এমন বেপরোয়া সাড়া জাগিয়ে দেন কে? সৃষ্টিকর্তা? না নিজের দুর্বলতা, নিজের স্খলন?
এখনকার খারাপলাগা অবস্থায় এক্সবুমকে কল করার ইচ্ছায় যেইমাত্র মুঠোফোনটা হাতে নিল সঙ্গে সঙ্গে কলব্যাক হয়েছে মোহসেনার নম্বর থেকে।
কল রিসিভ করে সাড়া দিল না ও।
এই! প্রমিত! চুপ করে আছো কেন?
মোহসেনা?
হ্যাঁ। কেন প্রশ্ন করেছ? ফোনবুকে আমার নাম নেই?
আছে। একটু আগে আরেক ভদ্রলোকের হাতে ছিল তোমার ফোনসেট। কল করে নানা জেরার মুখে পড়েছিলাম। বাপরে, ঘাবড়ে গিয়েছিলাম!
কী বলছ এসব?
হ্যাঁ। সত্যি।
আরে আমার সেট তো এখনই খুললাম আমি। অফ করে ড্রয়ারে রেখে দিয়েছিলাম। আর কল লিস্টে বা মেসেজে তো কারও নাম দেখলাম না। কোনো মেসিজও পেলাম না।
কী ভুতুড়ে কথা। আমার সেটে তো আউটগোয়িং কলে তোমার নাম আছে!
আছে। থাকতে পারে। দেখো, মোহসেনা নামে অন্য কোনো নম্বর সেভ করে রেখেছে কিনা?
আচ্ছা দেখি।
না। পরে দেখো। এখন বলল রিপোর্ট সব পেয়েছো?
পেয়েছি।
আচ্ছা। তুমি চলে এসো। আমার হাজবেন্ড বাসায় নেই। বুয়াও আজ ছুটিতে। এখন আমি যেতে পারব না তোমাদের বাসায়। বরং তুমি আসো রিপোর্ট নিয়ে। আমার বাসার ঠিকানাটা লিখে নাও।
ঠিকানা লিখে লাইন কেটে নিজের কললিস্টে চোখ বুলিয়ে নম্বরটা মিলিয়ে নিল, একই নম্বর তো!
ভয় পেয়ে আবার কল করতে গিয়েও করল না ও। আঙুল থামিয়ে মনে মনে কথাসাহিত্যিক আনিসুল হকের মতো করে বলল, থেমো না এখানে। এগিয়ে যাও সামনে।
রহস্য কি? মাথা কি তালগোল পাকিয়ে গেছে? ভাবনার কূল না। পেয়ে খানিকটা ভয় পেয়ে গেল ও। এমনভাবে লোকটা কথা বলেছে, পুরোই মনে হয়েছিল নিশ্চয় রাশভারী মোহসেনার হাজবেন্ড হবে লোকটা। নম্বর ঠিক অথচ কলের অস্তিত্ব নেই! এ কেমন কথা! হঠাৎ মনে পড়ে গেল আবার মোহসেনার কথা। স্বামী নেই। বুয়াও নেই বাসায়। একা যেতে বলল কেন? মোহসেনাও কি এক্সএক্স বুমবুম!
নাহ্। কিছুতেই না। ছোট বেলার বন্ধুর শেত-শুভ্র নির্মল মনটা ও দেখে ফেলেছে। ও কিছুতেই তেমন হবে না। তবুও কাঁপন উঠল বুকে। কম্পমান অবস্থায় ও মেসিজ অপশনে গিয়ে লিখল, তোমার বাসায় নম্বর আর লোকেশনটা মেসেজে দাও। সেন্ট করে মুঠোফোনটা টেবিলে রেখে ওয়াশ রুমে ঢুকে হাতমুখ ধুয়ে ফ্রেশ হয়ে বেরিয়ে টাওয়াল দিয়ে মুখ মুছতে মুছতে টেবিলে রাখা মুঠোফোনের ওপর চোখ যাওয়ার পর চমকে উঠল প্রমিত। অল্প সময়ে এক্সবুম মোনালিসা চার বার কল করে ফেলেছে! কী সাংঘাতিক মেয়েরে বাবা! তারপর মেসিজ অপশনে ঢুকে খুঁজে দেখতে লাগল মোহসেনার আকাক্ষিত মেসিজ।
না। মোহসেনা সাড়া দেয়নি। মেসিজ এসেছে মোনালিসার নম্বর থেকে। মেসিজটি ক্লিক করে তাজ্জব হয়ে গেল।
কী! মাথা বিগড়ে গেল নাকি? কতবার আমাকে বাসায় নামিয়ে দিয়ে গেছ! আবার বাসার ঠিকানা চাচ্ছো কেন?
মাগো! কার মেসিজ কাকে পাঠালাম। ভেবে নার্ভাস হয়ে গেল প্রমিত। কী সব ঘটছে আজ!
মেসিজটা আবার মনোযোগ দিয়ে পাঠালো ও মোহসেনার নম্বরে। ওই নম্বরটায় কি জ্যান্ত ভূত বসে আছে? একবার কল ধরছে এক ভয়ংকর লোকে আবার কল চলে গেছে ভুতুড়ে নম্বরে! হচ্ছেটা কী!
এক মিনিটও অপেক্ষা করার প্রয়োজন হয়নি। মেসিজ পাঠিয়েছে। এবার মোহসেনা। কী হলো? ঠিকানা তো লিখে নিলে! আচ্ছা আবার দিলাম। লেখার সময় প্রথমে মনোযোগ দেয়নি। মেসিজে মনোযোগ দিয়ে ঠিকানা পড়ে আগাগোড়া শীতল হয়ে গেল প্রমিত। এতো কাছে ওর বাসা! কী লীলা আল্লাহ্র। নিজের বউ চলে গেছে বাপের বাড়ি আর ছোট্টবেলার বন্ধুর বাসা এত কাছে! আবার ডেকেও পাঠিয়েছে একা বাড়িতে! বুয়াও বাড়িতে নেই! এত অধিকার ফলায় কেন সে! মানবলীলা বোঝা দায়, মেয়েদের বোঝা তো আরও বেশি কঠিন, ভেবেও চমকে চমকে উঠতে লাগল প্রমিত। রেডি হয়ে মাকে বলে রিপোর্টগুলো নিয়ে বাইরে বেরোনোর জন্য প্রস্তুত হয়ে গেল।
আটাশ
মোহসেনাদের বাসাটা ছোট। ছিমছাম। দরজায় ছোট করে দুটো নেমপ্লেট লেখা : ডা. মামুন ও ডা. মোহসেনা।
প্রমিত বুঝে গেল। ওরা যুগল চিকিৎসক! মামুনের অবর্তমানে ডাকল কেন?
বাসায় দরজায় ডোরবেল বাজিয়ে দাঁড়িয়ে থাকতে হলো না। মোহসেনা বোধহয় দরজার পাশে দাঁড়িয়েছিল। প্রায় সঙ্গে সঙ্গে খুলে গেল দরজা।
চিনতে অসুবিধা হয়নি তো?
না। একদম কাছে। তুমি আমার একদম নিকটতম প্রতিবেশী। ডাক দিলেই ছুটে আসতে পারব।
হ্যাঁ। আমার হাজবেন্ডও একই কথা বলেছে।
কী বলেছে?
বলেছে, সায়েরা আন্টিকে দেখভাল করতে অসুবিধা হবে না। আমার মায়ের মন ভালো করতে হলে তোমার মাকে সেবা দিতে হবে। পরিচর্যা দিতে হবে।
সে কোথায়?
আসছে। মিষ্টির দোকানে ঢুকেছে। কী মিষ্টি পছন্দ করো?
আরে আমি হলাম পেটুক মানুষ, যা পাই সব খাই। বাছবিচার নেই আমার।
না। না। সেটা ঠিক নয়। বলতে বলতে মোহসেনা ওর হাজবেন্ডের উদ্দেশে কল করে বলল, যা পাওয়া যায় নিয়ে এস। প্রমিত চলে এসেছে।
তাহলে মামুন জানে আমার আসার কথা?
হ্যাঁ। ওকে বলে রেখেছিলাম।
সে সন্দেহ করবে না?
কী বলো! এখানে সন্দেহের কী আছে? তোমার সঙ্গে কি আমার অন্য কোনো সম্পর্ক আছে নাকি?
না। এমনি বলে ফেললাম।
তুমি তোমার বউকে সন্দেহ করো নাকি?
না। তা নয়। কেন যে মুখ ফসকে কথাটা বেরিয়ে গেল, বুঝতে পারলাম না।
তোমার বউ তোমাকে সন্দেহ করে?
জানি না।
জানি না মানে? সন্দেহ তো ঘুণপোকার চেয়েও বড়ো ঘুণে ধরা জীবনের বিষ। বলতে বলতে ও প্রমিতের হাতে ধরা ফাইলটা খুলে দেখতে লাগল। দেখতে দেখতে কয়েকবার চমকে উঠেছে মোহসেনা। চোখ এড়াল না প্রমিতের।
খারাপ কিছু হয়েছে?
আরে না। ডায়াবেটিস এসে গেছে। এটা তো চিকিৎসাযোগ্য রোগ। ভিটামিন ডি-ও কম। এর ঘাটতি থাকলে হাড়গোড় আর পেশির নানা সমস্যা হয়। এটাও চিকিৎসাযোগ্য। ইউরিক এসিডও বাড়তি আছে। খাবার নিয়ন্ত্রণ করে আর ওষুধ দিয়ে ইউরিক এসিডের বাড়তি আক্রমণ শাসন করা যায়। আর একটা বিষয় আছে। এটা বুঝতে পারছি না। আমার স্যারের কাছে নিয়ে যাব। আশা করি সব ঠিক হয়ে যাবে।
শেষ ভরসার কথা শুনেও প্রমিতের মন ভালো হলো না। ভয় কামড়ে ধরল বুকে। ছোটবেলায় বাবাকে হারিয়েছে সে। ভাইবোন কেউ নেই। মা-ই তার সম্বল। আর আছে রোদ্দুর। সে আছে তার মায়ের দখলে। নিজেকে বিচ্ছিন্ন দ্বীপের একাকী পথিক মনে হতে লাগল। পিচ্চিকালের বন্ধু এত কাছে এসেছে। সেও কাছের কেউ নয়। দূরের। কাছের হয়ে উপকার করে যাচ্ছে। তার ওপর ভরসা করা যায়। বলল, কখন দেখাবে তোমার স্যারকে। তিনি চেম্বার কোথায় করেন?
আরে, পাগল নাকি তুমি? চেম্বারে দেখাব কেন? আমাদের ওয়ার্ডে দেখাব।
হঠাৎ মুঠোফোনে ভাইব্রেশনে টের পেল। পকেট থেকে সেট বের করে দেখল মিতুর নম্বর থেকে কল এসেছে। নিশ্চয় রোদ্দুরের কল!
সবুজ সিগনালে স্পর্শ করার সঙ্গে সঙ্গে কানেক্ট হয়ে গেল কল।
বাপি, কেমন আছ?
ভালো নেই, মা।
আমার দাদুভাই অসুস্থ হয়েছে। জানাওনি কেন আমাকে?
জানানোর সুযোগ পাইনি, মা।
এখন কোথায়?
আমার ছোটবেলার ফ্রেন্ড ডা. মোহসেনার বাসায় এসেছি তোমার দাদুর পরীক্ষা-নিরীক্ষার রিপোর্ট নিয়ে।
তুমি কি ওই বন্ধুর সঙ্গে ঘুরে বেড়াও?
না। প্রয়োজনে এসেছি ওদের বাসায়?
ওই মহিলা কি কয়েকবার গেছে দাদুকে দেখতে, তোমার সঙ্গে গল্প করেছে?
গেছে। গল্প করেছি।
তাহলে মাম্মি ঠিকই বলেছে, তুমি তোমার বন্ধুকে নিয়ে ভালো আছো।
এসব প্রশ্ন কে করতে বলেছে, তোমাকে?
আমি প্রশ্ন করছি। আমাকে উত্তর দাও। মাম্মিও জানতে চেয়েছে। শুনছে। স্পিকার লাউড আছে।
হ্যাঁ। শোনো। আমার পিচ্চি কালের বন্ধুটাকে বড়ো বেলায় পেয়ে ভালো লাগছে। বিপদেও আমার পাশে আছে। শুনেছো?
লাইন কেটে গেল। স্তব্ধ হয়ে মোহসেনার সামনে দাঁড়িয়ে রইল প্রমিত। ডা. মামুন এসে সরাসরি খোলা দরজা দিয়ে ভেতরে ঢুকে দেখল প্রমিতকে। সম্ভাষণ জানিয়ে হ্যাঁডশেক করল। কোনো প্রশ্ন করতে পারল না। মুখ ফুটে আর কোনো কথাও বলতে পারল না।
কী ব্যাপার এমন বোকার মতো দাঁড়িয়ে আছেন কেন? মনে হচ্ছে আমার হাত থেকে টক দইয়ের হাড়িটা কেড়ে নেবেন। গালে একটা চড় মেরে দেবেন। যেমনটি মেরেছিলেন মোহসেনার ছোট বেলায়।
আবার স্তব্ধ হয়ে গেল প্রমিত। ওরা স্বামী-স্ত্রী কতো খোলামেলা। কী নির্ভেজাল ভাবে ওরা শেয়ার করে সব মজার কথা। নিজেদের সংকীর্ণ আর রাখঢাক, গোপন বৈশিষ্ট্যই তবে বড় বাধা দুজনের বন্ধনের! ভাবনাটা আবার ওকে ফিরিয়ে আনল বর্তমানে। ম্লান হেসে প্রমিত এবার বলল, এখন আর চড় দেওয়ার বয়স নেই। বরং চড় খাওয়ার বয়সে চলে এসেছি।
হো হো করে হেসে উঠল ওরা তিনজন। ওদের শিশুপুত্রও হাসির আওয়াজ শুনে বেরিয়ে এল ভেতর থেকে। এসে মাকে জড়িয়ে ধরে কোলে উঠে গেল।
আমাদের ছেলে। বলল মামুন।
বাহ! কিউট বেবি! কী নাম তোমার?
চা-দ। ভাঙা শব্দে নিজের নামটা উচ্চরণ করল সে।
ওর নাম চাঁদ। কারেকশন করে দিল মোহসেনা।
আরে! এত সুন্দর! চাঁদের নামেও ছেলেদের নাম হতে পারে!
পারে তো! তোমার মেয়ের নামও রোদ্দুর! বলল মোহসেনা।
সঙ্গে সঙ্গে মামুন বলল, রোদ্দুর! রোদ্দুরও নাম হতে পারে! ভালোই তো! সব সময় রোদের মতো তেজি হয়ে থাকবে সে!
আজকাল নামের মধ্যে পরিবর্তন আসছে। সুন্দর সুন্দর নাম রাখা হচ্ছে। জেনারেশনে নামের নতুনত্বের জোয়ার চলছে।
হ্যাঁ। তা বলতে পারেন। নতুনত্ব। তবে নাম নিয়ে টিজিংও হয়। আমার রোদ্দুরকে ওর বন্ধুরা খেপায়। বলে রোদ্দুর, তুমি কেবল দিনের। রাতের নও।
তাহলে তো চাঁদ কেবল রাতের, দিনের নয়।
মামুনের কথায় আবারও তিনজন হই হই করে হাসতে শুরু করল।
চাঁদকে একবার কোলে নিতে চাইল প্রমিত। হাত বাড়িয়ে মায়ের কোল থেকে অনেকটা কেড়ে নিতে চাইল। সঙ্গে সঙ্গে চাঁদ ওর গালে একটা চড় মেরে দিল।
স্তব্ধ হয়ে গেল মামুন-মোহসেনা দুজনই।
স্তব্ধ হয়েও হেসে দিয়ে প্রমিত বলল, যাক ছোট বেলার দেওয়া চড়টা বড়বেলায় ফিরে পেলাম। আর তখনই সবাই আবার একসঙ্গে হেসে উঠল।
উনত্রিশ
ভুল করে বাসার ঠিকানা চেয়েছো আমার কাছে। জানো সব, তবু ঠিকানাটা পাঠালাম। যদি আসো। মন ভালো করে দেব। মামুন মোহসেনার বাসা থেকে বেরিয়ে রিকশায় বসে মেসিজ পেল প্রমিত, মন আসলেই খারাপ। মোহসেনার মতো এমন দরদি বন্ধু নিয়েও মিতু যা ভাবতে পেরেছে, ওকে আর সুস্থ মনে হচ্ছে না। নিজেও অসুস্থ কিনা বুঝতে পারছে না। প্রশ্ন হচ্ছে, ও কী করছে না-করছে, কোথায় যাচ্ছে সব জেনে যায় কীভাবে? ওর পিঠে কি ক্যামেরা ফিট করে রেখেছে মিতু? হঠাৎ মনে হলো মাকে হয়তো কল করে থাকতে পারে রোদ্দুর। সরল বিশ্বাসে হয়তো তিনি একদিনের মোহসেনাকে ওর সামনে তুলে ধরেছেন। সেই বিশ্বাসকে হয়তো নোংরাভাবে দেখেছে মিতু। ভাবতে গিয়ে মন খারাপ হতে লাগল ওর। আর এ সময় এক্সবুমর মেসিজটাও মাথা গুলিয়ে দেওয়ায় ও রওনা দিল মোনালিসার বাড়ির উদ্দেশে। কী টানে ছুটছে ও? জানে না প্রমিত। এক মন বলছে, যেয়ো না। আরেক মন ওকে টেনে নিচ্ছে। কার শক্তি বেশি। যেয়ো না, না কি চলোর? ভাবতে পারল না প্রমিত। ভাবনারা ভাসমান ধুলোকণার মতো উড়তে লাগল মন-আকাশে। ভাবনারা দখল করে আছে মেঘ। বৃষ্টি ঝরলেই নেমে আসবে মাটিতে। কার ঘরে বৃষ্টি নামবে, মোনালিসার? মিতুর? এসব ভাবনাও যোগ হচ্ছে মূল চিন্তা স্রোতে। স্রোত এগিয়ে যাচ্ছে। প্রমিতও। হঠাৎ খেয়াল করল রিকশা এসে থেমেছে এক্সবুমর বাড়ির সামনে। ভাড়া মিটিয়ে বাড়ির বাউন্ডারিতে ঢোকার সঙ্গে সঙ্গে খুলে গেল বাসায় ঢোকার মূল দরজা। সামনে এসে দাঁড়িয়েছে মোনালিসা।
আশ্চর্য! ভার্চুয়াল জগতে সে যত খোলামেলা, এখানে অনেক বেশি সংযত। স্কার্ফ পরে দরজা খুলে বলল জানালা দিয়ে এই পথটার অনেক দূর দেখা যায়। জানালায় দাঁড়িয়ে দেখে ফেলেছি তোমাকে। মন বলছিল তুমি আসবে।
মনটা ভালো নেই। মা অসুস্থ। বাচ্চা নিয়ে বউ উঠেছে তার বাপের বাড়ি। অফিসেও চলছে ষড়যন্ত্র, দলাদলি। সব মিলিয়ে নিজেকে আর খুঁজে পাই না নিজের ভেতর। চলে এলাম।
ভালো করেছ। বলেই মোনালিসা দরজা বন্ধ করার আগেই জড়িয়ে ধরে হাগ করল প্রমিতকে। এই আচমকা আচরণ যে অনাকক্ষিত, তা নয়। কিন্তু দেহ সাড়া দিল না। মনও না। সমান উচ্ছ্বাস দেখা গেল না ওর পরবর্তী কথাবার্তায়। কিছুটা ধাক্কা খেলো এক্সবুমর ভেতর হরিণ হয়ে থাকা মোনালিসা।
দরজা বন্ধ করার পর স্কার্ফ খুলে ফেলল সে। বোরখার মতো পড়া আলখেল্লাটাও। ভেতরে স্বাভাবিক ড্রেস। শালোয়ার-কামিজ পরনে। আলখেল্লা খুলছে দেখে ভীত হয়ে গিয়েছিল। ভেতরের ড্রেসটা দেখে স্বস্তি পেল প্রমিত।
কী খাবে? বলেই হাসা শুরু করল সে। লিওনার্দো দা ভিঞ্চির চিত্রশিল্প মোনালিসার প্রতিকৃতিও হার মানায়, তার হাসির ভেতর ডুবানো রহস্যের নানা কৌণিক অবস্থান থেকে দেখা যায়, এমন হাসির ছটার কাছে হার মানে সে বিকীর্ণ তাপ। ভার্চুয়াল জগৎ আর বাস্তব। জগতের মধ্যেও বিরাট ফাঁক দেখতে পেল প্রমিত। ভার্চুয়াল জগতে কথাবার্তা, ছবি লেনদেন আর আহ্বানের মধ্যে দেখেছে উগ্রতা। মুহূর্তের স্রোত ভেসে যাওয়ার বিষয়-আশয়। আর এখন দেখছে, রহস্যময়তার ভেতর এক লক্ষ্মী মেয়েকে।
এই যে আমাকে ডেকে আনলে, ভয় করছে না?
ভয় করবে কেন?
এ আহ্বান তো সমাজে মানে না, এমন একটা বিষয়।
সমাজের বিষয় সমাজের। আমার বিষয় আমার ঘরের। কী করবো বলো। বাচ্চা হয়নি। স্বামী বারো মাসের তের মাস থাকে বাইরে বাইরে। আমার প্রতি কি তার নজর আছে?
একদম নজর দেয় না?
নজর দেয় না তা নয়। গোয়েন্দা নজর প্রকট বায়োলজিক্যাল নজরও।
অপূর্ণতা পূরণ করতে ডাকো আমাকে?
হ্যাঁ। তুমিও তো অপূর্ণ থাকো। বউ দূরে, অপূর্ণ নও তুমি?
হঠাৎ মাথায় উড়ে এসে ঢুকে গেল এক বিষচিন্তা, বিষবান–মিতুও তার অপূর্ণতা কি মেটায় অন্য কাউকে ডেকে?
হা হা করে উঠল ভেতরের মন। ভেতরের চোখ দিয়ে ও দেখতে লাগল মিতুও বসে আছে কোনো পুরুষের সামনে, গাউন খুলে আহ্বান করছে পর পুরুষকে। জৈবিক চাহিদা মেটানোর জন্য বেপরোয়া হয়ে উঠছে সে!
বুকের ভেতরটা খামছে ধরেছে। অক্টোপাসের আঁকড়ে ধরার চেয়েও বড় ধরা খেয়ে হাঁসফাস করতে লাগল ও। দূষিত চিন্তাটাকে তাড়াতে চাচ্ছে। সহজ হওয়ার চেষ্টা করছে। পারছে না। প্রবল বেগে মাথায় ঢুকে যাচ্ছে চিন্তা, অশোভন দৃশ্যকল্পের আক্রমণ।
কী হলো? এ মন গুটিয়ে যাচ্ছো কেন? এমন লাগছে কেন? অসুস্থ লাগছে?
না।
আদর করে দিই। না বললেই হলো। পরিবেশ বলছে হ্যাঁ, আর না বলে পার পেয়ে যাবে তুমি? যাওয়া উচিত?
না। আরও শক্ত করে বলল প্রমিত।
কঠিন না উপেক্ষা করতে পারল না মোনালিসা। উঠে ফ্রিজের কাছে গেল। তারপর ঠাণ্ডা পানি বের করে নর্মাল পানির সঙ্গে মিশিয়ে বলল, নাও। মাথা ঠাণ্ডা করো।
মাথা ঠাণ্ডা আছে। তবু দাও। পানির তৃষ্ণা মেটাই।
উপযুক্ত সময়ে না বলতে পেরেছে  হ্যাঁও না আর হ্যাঁর অর্থ মস্তিষ্কে খোলাসা হয়ে গেছে। আর সঙ্গে সঙ্গে প্রমিতের মনে হলো রোদ্দুরকেও শেখাতে হবে। হ্যাঁ, বলার প্রয়োজনে যেন সে হা বলেই সাড়া দিতে পারে, অশুভকে যেন সে, না বলতে পারে।
বাইরে শোরগোল হচ্ছে দেখে জানালা দিয়ে উঁকি দিল মোনালিসা। পাড়ায় কয়েকটা ছেলে এসেছে। দরজার বাইরে অপেক্ষা করছে। এখনও ডোরবেল টেপেনি তারা। কী বলতে চায় ওরা! এমন তো কখনও হয়নি!
মোনালিসার কপালে চিন্তারেখার সমান্তরাল ৪টি লাইন ভেসে উঠল। দুই লাইনের মাঝে বেশ গভীর খাদও সৃষ্টি হয়ে গেছে। ফিরে এসে প্রমিতের সামনে দাঁড়ানোর সঙ্গে সঙ্গে তাকে দেখে প্রায় লাফ দিয়ে উঠে দাঁড়াল প্রমিত।
কী হয়েছে?
বাইরে এলাকার ছেলেরা জড়ো হয়েছে।
কী চায় ওরা?
জানি না। কিছু বুঝতে পারছি না। ডোরবেল টেপেনি। দরজায় ধাক্কাও দেয়নি।
দরজার বাইরে খোলা জায়গায় আড্ডা দিতে আসেনি তো!
তা হতে পারে। তবে এর আগে তো এমনটা হয়নি।
দরজা খোলো। বাইরে যাও। কী চায় জানতে চাও।
ঠিক হবে ওদের ডিস্টার্ব করা?
ওরাই ডিস্টার্ব করবে আমাদের। মনে হচ্ছে ওরা বুঝে-শুনে এসে জড়ো হয়েছে এখানে।
মাথায় ঢুকছে না কিছু। বলল মোনালিসা।
বিপদে পড়লে তো ঢুকবে না কিছু। এটাই স্বাভাবিক। বিপদের আগেই ঢোকা উচিত ছিল। অনুচিত-অশোভন কাজে বাধা খাওয়া উচিত ছিল দুজনকেই। বলল প্রমিত।
উচিত-অনুচিত নিয়ে ভাবার সুযোগ নেই। যাই দরজা খুলে দেখি ওরা কী চায়?
আমাকে সম্ভবত ফলো করেছে।
হতে পারে। তেমন হলে বলব তুমি আমার আত্মীয়। আন্টি অসুস্থ, খবর দিতে এসেছে।
কী আত্মীয় বলবে?
বলব তুমি আমার কাজিন।
ওকে যাও। দরজা খোলো। ওরা জেরা করার আগে তুমিই খোলামেলা হও। কথা বলো।
ভয় দূর করে এগিয়ে গেল মোনালিসা। ভয় না থাকলেও মনে হলো পা কাঁপছে। বাড়িটাও কাঁপছে। দরজাও। বাইরের ঝড় নেই। মনে হলো ঝড় বইছে। অদৃশ্য নয়, দৃশ্যমান ঝড়ে উড়ে যাচ্ছে সব।
দরজার হুক খুলে সামনে দাঁড়াল মোনালিসা। তার মাথা উদ্ধত, সরাসরি তরুণদের চোখের দিকে তাকিয়ে জিজ্ঞেস করল, কী চাও তোমরা? এখানে জড়ো হয়ে শোরগোল করছো কেন?
চুপ হয়ে গেল সবাই। এত বড় গলার আওয়াজ কোনো অপরাধীর বলে মনে হলো না। একজন ফিসফিস করে বলে বসল, চোরের বড় গলা।
কী বলছ ফিসফিস করে। বলা কথার কনটেন্ট বুঝতে পেরে বিস্ময়সূচক প্রশ্ন ছুঁড়ে দিল মোনালিসা। প্রশ্নের মধ্যেও রয়েছে ধমক। ওরা আক্রমণ করার আগে নিজেই আক্রমণ করল ও।
একজন বলল, আমাদের চাঁদা লাগবে।
কিসের চাঁদা, ফুটবল টুর্নামেন্ট হবে। তার খরচপাতির জন্য।
আচ্ছা। সেটা বলো। এমনভাবে এখানে জড়ো হয়েছে দেখে কিছুটা ঘাবড়ে গিয়েছিলাম। আর তোমরা তো সবাই ভদ্র ছেলে। সন্ত্রাসী বা হেরোইনচি মনে হচ্ছে না তোমাদের। ঠিক আছে। বিকেলে এসো। পাঁচহাজার টাকা দিয়ে দেব।
একজন বলল, পাঁচ হাজারের পাঁচের পর তিনটে শূন্যের বদলায় চারটা শূন্য বসাতে হবে, ম্যাডাম।
কী বলছ? এটা চাঁদা হলো না? সন্ত্রাসি চাহিদা?
জি, ম্যাডাম। এখনও জোর করিনি। তবু এটা জোরজবরদস্তির ব্যাপার, বিশেষ করে যারা আকাম-কুকাম করে তাদের কাজে সহায়তার জন্য মাস্তানি ফি।
কী বলছ, এসব?
ম্যাডাম। আপনার মর্যাদা যাতে হানি না হয় তা দেখার দায়িত্ব ফি দেবেন না? রাজি না হলে ডিমান্ড বেড়ে যাবে। পাঁচের পরিবর্তে বলব একের পর পাঁচটা শূন্য বসান। সেই অঙ্কটা দিয়ে দেন। আমরা চলে যাব। ভবিষ্যতে আর কোনো ক্লায়েন্ট ঢুকলে, যা আয় করবেন, তার অর্ধেক আমাদের ফান্ডে দেবেন। কেউ আপনাকে জ্বালাবে না।
এসব অশ্লীল কথা বলছো কোন সাহসে?
আপনি ফষ্টিনষ্টি করবেন, আর অশ্লীল কথা বলছি আমরা?
শোনো, উনি আমার কাজিন। আমার খালাম্মা অসুস্থ। ওনাকে দেখভালের জন্য আমাকে নিতে এসেছে। আমি এখন বেরোববা, ওদের বাসায় যাব। আজেবাজে কথা বলা কি শোভন হলো? তোমাদের ঘরে মেহমান আসে না?
দু-একজন তরুণ দোনোমনো হয়ে গেল। মোনালিসার উঁচু গলার সামনে ভেঙে পড়ল। কেবল দুজন শক্ত গলায় বলল, বিকেলে এসে পঞ্চাশ হাজার না পেলে আপনার কাজিন-ক্লায়েন্টের ভিডিও ক্লিপ ও ছবিসহ আপনার অন্তরঙ্গতার ছবি ছেড়ে দেব এলাকার ডিশ লাইনে, ফেসবুকেও।
তোমরা আমাকে ধমক দিচ্ছ? ব্ল্যাকমেইল করতে চাচ্ছো?
না। ম্যাডাম। ধমকও না ব্ল্যাকমেইলও না। বলতে বলতে মুঠোফোনের ফটোগ্যালারিতে ঢুকে একটু আগে তোলা ছবি ও ভিডিও ক্লিপ দেখিয়ে বললো, ছবিটা কিছুক্ষণ আগে আমার ক্যামেরায় তুলেছি। ফেসবুকে দেওয়ার সঙ্গে সঙ্গে আপনার আর আপনার ক্লায়েন্টের নাম ধরে ফেলেছি। দুজনের প্রফাইলে ঢুকে সবার পরিবারের সদস্যদেরও নাড়িভুড়ি বের করে ফেলেছি আমরা।
মোনালিসা দেখল ছবিতে সেক্সিভঙ্গিতে ও জড়িয়ে ধরেছে প্রমিতকে। ক্লিপে দেখল তার কানে একটা কামড় দিয়ে ভেতরে ঢুকে পরে দরজা বন্ধ করে দিয়েছে ও। এসব দেখে ঘাম ছুটে গেল ওর।
কণ্ঠ নত হয়ে গেল মোনালিসার। বলল, কোনো ক্রাইম করিনি আমরা। ও আমার মেয়েবেলার ফিয়ানসে, এজন্য একটু আদর করেছি। আর অন্য কিছু করার স্কোপ আছে এখানে? ঘরে বুয়া আছে না?
ছবিটা কি পাঠিয়ে দেব আপনার হাজবেন্ডের আইডিতে। আর আপনার ক্লায়েন্টের ঘরে? পাঠাব?
নত হয়ে গেল মোনালিসা। বলল, দশ হাজার ক্যাশ টাকা আছে। সেটাই নাও। আর এ বিপদ ঘটিয়ো না আমাদের জীবনে।

ত্রিশ
মনের আকাশে জটাবাধা মেঘ জড়ো হলেও ঝড় এলো না। প্রবল বেগে বৃষ্টি ঝরল না। আপাতত মেঘের জট খুলে খুলে হালকা হয়ে উড়ে উড়ে চলে গেলেও মনের আকাশটা থম মেরে রইল। যেকোনো সময় প্রবল বাতাসের তোড়ে উড়ে যেতে পারে সব। মুহূর্তের মাঝে তুচ্ছ হয়ে যেতে পারে যাপিতজীবন। পৃথিবীর ধ্বংসলীলা কীভাবে ঘটতে পারে, সেকেন্ডের ব্যবধানে কীভাবে চুরমার হয়ে ধ্বংসস্তূপে পরিণত হতে পারে; তারও প্রমাণ পেয়ে গেছে প্রমিত। বাসায় ফিরে একবার মায়ের ঘরে যাওয়ার ইচ্ছা হলো। আকস্মিক থেমে গেল সে ইচ্ছার টান। নিজের ঘরে ঢোকার আগে কিচেনের দিকে চোখ গেল। হাউজ গভর্নর বিণা এসে বলল, রোদ্র মা-মণি ফোন দিছিলো। হের দাদুভাইয়ের অসুখ হইছে, হুনাইছি।
আর কিছু বলেছ?
বাসায় কেডা কেডা আহে জিগাইছিল।
কী বলেছ উত্তরে?
ডা. মোহসেনা আফা বাসায় আইছেন। খালাম্মার সেবা দিছেন, কইছি।
মনে মনে বলল, তাহলে বাসার সব খবর বিণার মাধ্যমে চলে যাচ্ছে ওই বাড়িতে। কথার ভেতর গ্যাপ থাকছে। গ্যাপে গ্যাপে জটিল ভাবনারা মাকড়সার জাল বুনছে মিতুর মগজে। ওই জটাজাল কীভাবে খুলবে, জানে না প্রমিত। কথাই তো বলে না মিতু। আচমকা ওর নিজের ভাবনা অ্যাটাক করল ওকে–আগে তুমি বলো?
না। ও-ই তো বলে না। সেও বলে না। যোগাযোগ বিচ্ছিন্ন হয়ে যাচ্ছে। সমস্যার গিঁটও শক্ত হচ্ছে। আর রোদ্দুরের গলার ফাঁস লাগছে সেই গিঁটে। মেয়েটা হাঁসফাঁস করছে। বেশ বুঝতে পারে মাকে ছাড়া তার চলবে না। বাপিকেও সঙ্গে রাখতে চায়। দাম্পত্য সম্পর্কের দ্বিমুখী চাপে ক্ষতি হচ্ছে মেয়ের। বোঝার বাকি নেই। তার ওপর বিষফোঁড়ার মতো ক্ষত তৈরি করে দিল মোনালিসার আহ্বান, নিজেকে ফাঁসির দড়িতে ঝুলিয়ে দিলো নিজেই। একটু একটু করে আলো ঢুকছে মাথায়। নিজের দোষটার জট পরিষ্কার হয়ে যাচ্ছে। নিজেকে নোংরা মনে হচ্ছে। নোংরা অবস্থায় মায়ের ঘরে না ঢুকে ও ঢুকল বাথরুমে।
গোসল সেরে ভালো কাপড় চোপড় পড়ে মায়ের ঘরে ঢুকে ও দেখল মা শুয়ে আছেন বিছানায়।
মাথার কাছে গিয়ে কপালে হাত রাখল প্রমিত।
চমকে উঠে চোখ খুলে ছেলের মুখের দিকে তাকিয়ে বুঝলেন ওই চোখে বয়ে যাচ্ছে প্রবল বড়। দীর্ঘশ্বাস ছেড়ে উঠে বসতে বসতে বললেন, পরীক্ষার রিপোর্ট নিয়ে ভেবো না। বয়স হয়েছে, যা হবার হবে। আমি খুশি হব বউমা যদি রোদ্দুরকে নিয়ে এ বাসায় ফিরে আসে।
ওদের ফিরে আসার বিষয়টা আমার হাতে নেই, আম্মা। মিতুর হাতেও নেই। নিয়তির হাতে চলে গেছে, তাও বলতে পারি না। এখানে আমার রাশভারী শশুরও জড়িয়ে গেছেন। নাতনিকে ওদের বাসায় পাশে ভালো স্কুলে ভর্তি করিয়েছেন। ওই স্কুল ছেড়ে রোদ্দুরও হয়ত আসতে চাইবে না। মিতুরও সেখানে চাকরি হয়ে যেতে পারে। সব মিলিয়ে আমাদের কোনো দাবি টিকবে বলে মনে হয় না। তুমি বললেও শক্ত গিট খুলবে বলে আশা করতে পারছি না।
বসা থেকে পাশ ফিরে শুয়ে পড়লেন তিনি। মনে হতাশা লাগছে না কেবল, দেহেও বোধ করছেন হতাশার ছাপ। স্বামীর কথা মনে পড়ছে। অল্প বয়সে স্বামী মারা গেছেন। তারপর আর বিয়ে করেননি। নানা প্রলোভন আটকে বুক আগলে মানুষ করেছেন প্রমিতকে। ভালোই কেটেছে জীবন, বলা না গেলেও বলা যায় অঘটন তেমন ঘটেনি। এখন ছেলের বিবাহিত জীবনটা তুমুল ঝড় তুলেছে। ছেলের বউয়ের সঙ্গে নিজের কোনো দ্বন্দ্ব হয়নি। বউমার ইচ্ছাকে গুরুত্ব দিয়েছেন সব সময়। তবু কী ঘটে গেল। নিজের ছেলেকেও স্বচ্ছ ভাবতে পারছিল না। সম্পর্কে অস্বচ্ছতায় ডুবে যাচ্ছে সংসার। তা ক্রমশ চলে যাচ্ছে নিয়ন্ত্রণের বাইরে।
আমার দেহের চিকিৎসা করে কী হবে? মনটায় শান্তি না পেলে এ সুস্থতার কী প্রয়োজন?
মায়ের কঠিন প্রশ্ন শুনে ঘাবড়ে গেল প্রমিত। মায়ের কষ্ট আর অভিমান মিলেমিশে এ প্রশ্ন ছুঁড়ে দিয়েছেন বুঝতে পেরে চুপ হয়ে গেল ও। কিছুক্ষণ পর বলল, মোহসেনা বলেছে রিপোর্ট ভালো। তবে কিছু বিষয়ে ওর স্যারের সঙ্গে কথা বলবে। হাসপাতালে নিয়ে যাবে তোমাকে, আম্মা।
হাসপাতালে গিয়ে আমি কি সুস্থ হব? রোদ্দুর আর বউমা ছাড়া এ বিরান ঘরে আমি কি ভালো থাকতে পারব? কী মনে হয় তোমার?
প্রশ্নের উত্তর দিতে পারল না প্রমিত। মায়ের কপালে হাত রেখে দাঁড়িয়ে রইল।
ডোরবেলের শব্দ হলো এ সময়। কে এলো? ঝটিতে প্রশ্ন জাগল মনে। মায়ের অসুস্থতার খবর শুনে কি ফিরে এসেছে মিতু? রোদ্দুর?
না। ওরা নয়। বিণা এসে জানাল, পাশের বাড়ির একজন লোক আপনারে খোঁজে। ডাকছেন।
বসার ঘরে বসতে দাও। আমি আসছি।
নিজের ঘরে ফিরে কাপড় চোপড় ঠিক করে বসার ঘরে এসে চমকে উঠল প্রমিত। বাসায় এসেছেন এ পাড়ার নামকরা এক সেলিব্রেটি, আরজুভাই। তিনি তুখোড় খেলোয়াড়। সজ্জন। লেখকও।
আরজুভাই! আপনি! আমাদের বাসায়! কী সৌভাগ্য আমার!
থমথমে কণ্ঠে আরজুভাই বললেন, বসো, কথা আছে। ঠিক বুঝতে পারছি না। কীভাবে শুরু করব। তবে তোমার কোনো ক্ষতি হোক সম্মানের হানি হোক, চাই না আমি। কীভাবে তোমার উপকার করা যায় সেই বিষয় নিয়ে কথা বলতে এসেছি।
দম বন্ধ হয়ে গেল প্রমিতের। বুকের স্পন্দনও যেন থেমে গেছে। কথা উড়ে গেছে মুখ থেকে। ফ্যাল ফ্যাল করে তাকিয়ে রইল ও আরজুভাইয়ের দিকে।
বসসা, প্রমিত। বসো। তুমি আমার ছোট ভাইয়ের মতো। এলাকায় তোমার অনেক সুনাম। আমি চাই না মুহূর্তেই সব কিছু ধ্বংস হয়ে যাক।
গলাটা জমে যাচ্ছে। চোখেও ঝাপসা লাগছে। মাথাটা হঠাৎ ভারি হয়ে উঠল। ঝঝ শব্দের তুফান আসছে দূর থেকে। কোনো শব্দ বের হচ্ছে না প্রমিতের মুখ থেকে।
আমার মনে হচ্ছে, তোমার বড় কোনো শত্রু আছে। ফটোশপে গিয়ে এমন অনেক ছবি বানানো যায়। নানা ধরনের অ্যাপসও আছে। একজনের ছবি কাট করে এনে আরেক জনের বুকের ওপর পেস্ট করা যায়। বুঝেছো? ঘাবড়াবে না। প্রয়োজনে শত্রুকে চিহ্নিত করতে হবে। আইটিতে মামলা করতে হবে।
আরজুভাই থামার পরও প্রমিত কিছু বলছে না। সে আসলে কিছু যে বুঝতে পারছে না, আঁচ করতে পারছে না, তা নয়। তবু হঠাৎ কণ্ঠস্বরে বেরিয়ে এলো
আমি কিছুই বুঝতে পারছি না, আরজুভাই।
এই তো! আমাদের প্রমিত নির্মল। আমি ছেলেদের বলেছি এটা ভুয়া পোস্ট। এই পোস্টের কারণে আমাদের পাড়ার মান যাবে না। প্রমিতের বিরুদ্ধে স্ক্যানডাল ছড়ালেও বাজে কিছু ঘটবে না।
প্লিজ, খখালাসা করে বলুন।
তুমি কিছুই জানো না?
না। কি হয়েছে?
এই যে দেখো, আমার মুঠোফোনে ভাইরাল ক্লিপ দেখো। বলেই নিজের সেটটা প্রমিতের হাত তুলে দিলেন আরজুভাই।
কিছুক্ষণ তাকিয়ে তাকিয়ে দেখল প্রমিত। ওর চোখ কাঁপছে না। পাপড়ি পড়ছে না। স্থির, গোলাকার পাথরচোখে ও দেখল নিজেকে। মোনালিসা সেক্সি ভঙিতে জড়িয়ে ধরেছে ওকে। লম্বায় প্রায় ওর সমান। সে কামড় বসিয়ে দিচ্ছে প্রমিতের কানে। স্পষ্ট দেখা যাচ্ছে। ওকে। মোনালিসাকেও। দুষ্টুমি করে তার নম্বরটা সেভ করেছিল এক্সবুম হিসেবে। সেই বুমের বিস্ফোরণ দেখল। নিজের মাথার ওপর তা বিস্ফোরিত হয়নি, হয়েছে আকাশজুড়েও। ঘরে ঘরে পৌঁছে যাবে এই সংক্ষিপ্ত ভিডিও ফুটেজ। রোধ করার উপায় নেই আর। ফেসবুক কর্তৃপক্ষ এ ধরনের ছবি আজকাল ছাড়ে না। খুউব একটা অশ্লীল দৃশ্য নয় ভেবে হয়তো তারা এটাকে তুলে নেয়নি। এর মধ্যে এটি যদি পৌঁছে যায় মিতুর হাতে! রোদ্দুর যদি দেখে! কী হবে! ওর মা এক্সবুমের সন্ধান পেয়েছিল আগেই। সন্তানকে সাবধান করেছে পদে পদে। মনে পড়ে যেতে লাগল মায়ের বিধি-নিষেধের কথা, সাবধানবাণীর কথা! কিছুই ঢোকেনি মাথায়। আবেগের ঘোরে ছুটে গেছে এক্সবুমের কাছে। তারও নিশ্চয় ক্ষতি হয়ে যাবে। কিংবা হবে না। নিজের ক্ষতির পাহাড় যে ভয়াবহ হবে, তা বুঝতে অসুবিধা হলো না।
আরজুভাই প্রশ্ন করলেন, এটা ফেক তো, ঠিক না?
হ্যাঁ। না। কিছুই বলতে পারল না প্রমিত। বোবা হয়ে ভিডিও ক্লিপটি কয়েকবার দেখল। তারপর হতবিহ্বল আর কিংবর্তব্যবিমূঢ় হয়ে তাকিয়ে রইল আরজুভাইয়ের মুখের দিকে।
তুমি ভেবো না। সবাইকে বলে দিব এটা ফটোশপের কাজ। ফেক ক্লিপ। কথা শেষ করে তিনি উঠে গেলেন। প্রমিত কোনো মতেই তাঁকে বলতে পারল না, না, এটা ফেক নয়, সত্যি।
একত্রিশ
আপনি অফিসে এসেছেন? অফিসে আসার সাহস পেয়েছেন!
কেন? কোনো বড় অপরাধ করে ফেলেছি?
ডাইরেক্টর অ্যাডমিনের প্রশ্নের উত্তরে পাল্টা প্রশ্ন করে বসল প্রমিত। ওর গলার শক্ত জোর দেখে দমে গিয়ে মিউ মিউ কণ্ঠে তিনি বললেন, এ ধরনের নোংরা ভিডিও ক্লিপ ভাইরাল হলে আমি অফিসে আসতাম না।
প্রকৃত অপরাধী হলে আসতাম না, কিছুটা অপরাধী আর পুরোটা নিরাপরাধী হলেও কি আসা উচিত নয়?
দমে গেলেন তিনি। কিছুটা সময় হাতে নিয়ে বললেন, এমডি স্যার এসেছেন। আপনার খোঁজ নিয়েছেন। যাবেন এখন দেখা করতে?
যাব।
আচ্ছা। ঊর্ধ্বতন কর্মকর্তা ডেকেছেন অবশ্যই যাওয়া উচিত। কিন্তু আমার ডিলটা আপনার মনে রাখা উচিত। চেয়ারম্যান স্যারের কথা মাথায় রেখে এমডি স্যারের সঙ্গে কথা বলবেন।
হ্যাঁ। না। কিছু না বলে প্রমিত ভেবে নিয়ে বলল, আপনার কথা আমার মনে আছে। আমার দেয়া কথাও।
ওকে। যান ভেতরে যান।
ভেতরে ঢুকে অবাক হয়ে গেল প্রমিত। এমডি স্যারের টেবিলে শোভা পাচ্ছে ফাইলের পর ফাইল। বুঝল অনেক কাজ জমে গেছে। এটা কি তবে স্যারের বিদেশ থাকার কারণে?
মাথা টেবিলে খুঁজে এমডি স্যার বললেন, মিস্টার প্রমিত আমিন, আপনি আমার প্রিয় সহকর্মী। আমি চাইব আমার সঙ্গে সৎ থাকবেন আপনি। সত্য ছাড়া মিথ্যা বলবেন না। মিথ্যা বলেছেন শুনলে আপনার প্রতি আস্থা চলে যাবে। সেটা আমার জন্য চাপের ঘটনা হয়ে দাঁড়াবে, আপনারও চাকরির সমস্যা হবে তখন।
জি। স্যার। আমি জানি। আস্থা আর বিশ্বাসের সঙ্গে বলছি আপনার সঙ্গে কখনও মিথ্যা বলিনি। বলবও না।
তো, শুনলাম আপনার ওয়াইফের অসুস্থতার কথা বলেছেন আপনি। অথচ আমাকে বলেছিলেন আপনার মা অসুস্থ।
দুটোই সত্য। আমার স্ত্রী অ্যাকসিডেন্ট করে হাসপাতালে ভর্তি হয়েছিল। সে জন্য অফিসে আসতে পারিনি। আর আমার মা সেদিন অসুস্থ হয়ে গেল তার বউমার অ্যাকসিডেন্টের কথা ও কিছু আচরণের কথা শুনে। আপনি যখন কল করেছেন তখন চিকিৎসক ছিল মায়ের পাশে। আমিও।
সব কথা শুনে প্রমিতের চোখের দিকে তাকালেন এমডি। ওই চোখে সত্যি সত্যি বিশ্বাসের আলো দেখতে পেলেন। অফিস ষড়যন্ত্রের প্রমাণও হাতে পেয়ে গেলেন। নিশ্চয় নিজের প্রিয়ভাজন প্রমিতের বিরুদ্ধে বিষোদগার করা হয়েছে ভেবে বললেন, যান। কাজ করুন। আর আমার কিছু কাজও আপনাকে গুছিয়ে দিতে হবে।
আচ্ছা, স্যার।
মাথা নিচু করে নয়, উঁচুতে তুলে ধরে প্রমিত বেরিয়ে এলো ঊধ্বর্তন বসের কক্ষ থেকে। সরাসরি চলে গেল নিজের কক্ষে। ওর টেবিলেও অনেক কাজ জমে গেছে। ঘণ্টাখানেক কাজ করার পর আবার ইন্টারকমে কল এলো।
এমডি স্যার বললেন, দ্রুত আমার কক্ষে আসুন।
ডাইরেক্টর অ্যাডমিনের কক্ষ পাশ কাটিয়ে প্রমিত হাজির হলো নির্ধারিত কক্ষে।
উদ্বিগ্ন কণ্ঠে তিনি নিজের মুঠোফোন সেট দেখিয়ে বললেন, দেখুন তো এটা আপনার ভিডিও কি না?
ভাইরাল পোস্ট কাকে বলে হাড়ে হাড়ে টের পেয়ে গেল প্রমিত।
মাথা ঝাঁকিয়ে ও জবাব দিল, জি, স্যার। আমার।
বলেন কি?
ফেইক ছবি? ফেটোশপে এডিট করা?
না। স্যার। সত্য। বলল প্রমিত।
এ মুহূর্তে প্রমিতের সততা আলোড়িত করল না এমডিকে। বরং বিস্ময়ের সঙ্গে বললেন, নিশ্চয় আপনার বিরুদ্ধে ষড়যন্ত্র হয়েছে।
জি স্যার। ছবিটার আধখানা দৃশ্য সত্য আর আধখানা বানোয়াট।
শোনেন, সত্যমিথ্যা এখন বিবেচনার বিষয় নয়। চেয়ারম্যান সাহেব ভিডিও ক্লিপটা আমার কাছে পাঠিয়েছেন। আপনার বিরুদ্ধে জোরালো অ্যাকশন নিতে বলেছেন। প্রতিষ্ঠানের ইমেজও নষ্ট হতে পারে আমাদের সঙ্গে আপনার সংশ্লিষ্টতায়–এমন কথাও বলেছেন তিনি।
পাথর হয়ে দাঁড়িয়ে রইল প্রমিত।
মেয়েটি কে?
আমার কাজিন হয়। এক সময় ঘনিষ্ঠতা ছিল।
তাহলে ঘটনা সত্য?
পুরোটা নয়। আংশিক সত্য। আমি দায়ী নই। দায়ী হয়ে গেছি। মায়ের অসুস্থতার খবর জানাতে গিয়েছিলাম ওর বাসায়। আর ও নিজেকে সামলাতে পারেনি। ক্লিপে দেখুন স্যার, আমি পাথরের মতো দাঁড়িয়ে আছি। যা করার ওই করছে। আমার কোনো ইনটেন্ট ছিল না খারাপ কিছুর। অথচ দেখুন পোস্ট ভাইরাল করে দিয়ে পেছনের শত্রুরা আমার বিরুদ্ধে উঠে পড়ে লেগেছে।
তা বুঝেছি আমি। তবু ছাড় দিতে পারছি না। আপনার বিরুদ্ধে ব্যবস্থা নিতে হচ্ছে। আমাকে বলা হয়েছে আপনাকে বরখাস্ত করতে। আমি ছুটি দিলাম দশ দিনের। উইদাউট পে। বরখাস্ত করলাম না। নিজেকে অশ্লীলতার দায়মুক্ত করতে হবে। অফিস থেকে পরবর্তী সিদ্ধান্তের জন্য অপেক্ষা করবেন, এখন আসুন। আমি স্যরি। আমি ব্যথিত।
বরখাস্ত না হলেও তার চেয়ে বড় ভারী অপমানের বোঝা চেপে বসল ঘাড়ে। এ ঘাড় আর সোজা হবে কিনা জানা নেই। ওর মনে হতে লাগল চারপাশ ক্রমশ সরু হয়ে যাচ্ছে। উপর থেকেও চেপে আসছে ছাদ, পাশ থেকেও অফিসের দেয়াল তেড়ে আসছে ওর দিকে। এই চাপ সইতে পারব তো। ভাবল ও।
অফিসের গেট পেরিয়ে ফেরার পথে একবার ফিরে তাকাল প্রমিত। নিজের করে নিয়েছিল প্রতিষ্ঠানটিকে। এর ইট-সুরকি, চারপাশের বাগানের গাছ-গাছালি সব অতি আপন হয়ে গিয়েছিল। এ পরিবেশ ছেড়ে যেতে হবে। আবার আসতে পারবে তো! বেতন ছাড়া দশ দিনের ছুটি দীর্ঘায়িত হবে না তো? এসব প্রশ্ন একবার উঁকি দিলেও চাপা পড়ে গেল আগুনলাগা জ্বলুনির তলে। তবু যাপিতজীবন চলছে। চলবেই।
আবার পেছন ফিরে তাকাল ও। সবাই জেনে গেছে ভিডিও ক্লিপটির খবর। সবাই জেনে গেছে বরখাস্ত হয়েছে ও। সবাই ধরে নিয়েছে চাকরিও চলে যাবে। আপনদের আর আপন মনে হচ্ছে না। কেউ উঁকি দিয়ে দেখল না, ওর নীরব বিদায়ের ঘণ্টায় কেউ শোকে কাতর হলো না। মুহূর্তের মধ্য সবাই কেমন করে পর হয়ে গেল, বুঝতে পেরে দিশেহারা হয়ে যেতে লাগল প্রমিত। এখন ভয় রোদ্দুরকে নিয়ে। মাকে নিয়ে। এ দুজন নিশ্চয় সইতে পারবে না এমন পরিণতি। মিতুও না। যতই রাগ করে দূরে যাক, তার ভালোবাসাও তীব্র। হিংস্রতার পাশাপাশি ভালোবাসার উচ্চতাও ওর হিমালয় সমান। ও নিশ্চয় ঘা খাবে। প্রচণ্ড আঘাত পাবে। এ আঘাত ওরা কীভাবে সামাল দিবে, ভেবে কূল পেল না।
.
উবারে চড়েই বাসায় এসেছে প্রমিত। মার কাছে থাকা জরুরি ভেবেই ছুটে এসেছে বাসায়। আম্মা যদি ক্লিপটি দেখেন, নিশ্চিত হার্ট অ্যাটাক বা ব্রেন অ্যাটাক ঘটে যাবে। সন্তানের কোনো স্থলন সইতে পারবেন না তিনি। আনন্দ-দিনের কথা চাপা পড়ে যাবে। মনখারাপের দিনগুলো মাথাচাড়া দেবে, নিশ্চিত। আর অফিসের বসের কাছে যেমন ক্লিপটি পাঠানোর জন্য লোকের ঘাটতি হয়নি তেমনি মায়ের কাছে। পাঠানোর জন্য লোকের অভাব হবে না। আর মিতুর চোখে ধরা খেতেই হবে। সরাক্ষণ যেভাবে ফেসবুকে মাথাগুঁজে রাখে তার থেকে নিষ্কৃতি ঘটবে না।
দরজা পেরিয়ে ভেতরে ঢোকার পরই হাউজ গভর্নর বিণা হাতে তুলে দিল একটা খাম। সেই রিসিভ করেছে কিছুক্ষণ আগে স্পেশাল ডাকে আসা খামটি।
নিজের ঘরে ঢোকার আগে খামটি খুলল প্রমিত। দ্বিতীয় ধাক্কা খেল ও। মিতু ডিভোর্স লেটার পাঠিয়েছে! আর মোনালিসার সঙ্গে ভিডিও ফুটেজ থেকে তোলা একটা স্থির চিত্র।
ভাবনায় নিজের কথা জাগল না। মিতুর কথাও নয়। মায়ের কথাও নয়। ভাবনারা ওলট-পালট ঢেউ তুলে হৃৎপিণ্ডের শেকড় ছিঁড়ে প্রশ্নাকারে বেরিয়ে এসেছে–কেমন আছে রোদ্দুর? সে কি জানে কী বিরাট ক্ষতি হয়ে গেল তার জীবনে?
মাকে তিনটে খবর জানাতে হবে। ভিডিও ক্লিপের খবর, অফিসের খবর আর ডিভোর্সের। ভিডিওটাও আড়াল করা যাবে না। আশেপাশের কেউ না কেউ তা দেখিয়ে যাবে মাকে। বুঝতে বাকি নেই। অফিসে সুহৃদের অভাব ছিল না। শত্রুরও। সুহৃদদেরও দেখেছে মুখ ফিরিয়ে নিতে। এলাকার আরজুভাই মুখ ফিরিয়ে নেননি। রক্ষা করতে এসেছিলেন ওকে। এমন মানুষ বিরল। বিরল মানুষ কেউ কি আছেন, পাশে দাঁড়ানোর? মিতুর উচিত ছিল ওকে রক্ষা করার। বুকে আগলে রাখার। ভুল পথ থেকে ওকে ফেরানোর। ফেরায়নি। দোষের পর দোষ দিয়ে গেছে। ভুলের পর ভুল করে গেছে নিজে। ভাবতে ভাবতে মায়ের ঘরে ঢুকল প্রমিত।
এত তাড়াতাড়ি এলে কেন অফিস থেকে, প্রমিত?
চুপ হয়ে আছে ও। কী উত্তর দেবে। সব কথা একসঙ্গে বলে দেওয়া কি উচিত হবে? নাকি ভেঙে ভেঙে আলাদা করে বলবে ঘটে যাওয়া তিনটে ঘটনা? প্রশ্নভরা মন নিয়ে ও একবার তাকাল খোলা জানালা দিয়ে বাইরে। বাইরের আকাশটা অনেক বড়। খোলাকাশের মতো বুক পেতে কি সব মেনে নিতে পারবেন আম্মা! ঘৃণা করবেন না সন্তানকে? হঠাৎ মনে পড়ে গেল এক গুণিজনের কথা। টেলিভিশনে এক সাক্ষাৎকারে, তরুণদের উদ্দেশে বলা কথা থেকে, ও শুনেছিল যে-কথা মা-বাবাকে বলা যাবে না, ধরে নিয়ে সেটা ভালো কাজ নয়, ধরে নিয়ে সেখানে বিপদ আছে। আবারও মনে পড়তে লাগল মুঠোফোনে বেশি কথা বললে মা শঙ্কিত হতেন, প্রসঙ্গ টেনে মিতুর পক্ষ নিতেন। মিতুকে স্ত্রী হিসেবে বেশি সময় দেওয়ার কথা বলতেন, অফিসের কাজ বাসায় না এনে স্ত্রী-কন্যার জন্য কোয়ালিটি টাইম বরাদ্দ রাখার কথা বলতেন। কেন বলতেন? মায়ের মনে অদৃশ্য কোনো শক্তি কি আগেই জানান দিয়ে রেখেছিল সন্তানের বিপদের সংকেতের সতর্কতা! মা কি এক্সবুম সম্পর্কে কিছু টের পেয়ে গিয়েছিলেন? প্রশ্নটাও কাঁপিয়ে দিলো ওকে। ঘটনার পর ঘটনা আর তার কথাবার্তা মিলাতে মিলাতে এক জায়গায় ধরা খেয়ে যাচ্ছে। ছেলের অনৈতিক যোগাযোগ মাকে উদ্বিগ্ন করে তুলেছিল বলে মনে হচ্ছে। ভাবনারা একই সুতোয় গেঁথে এই সত্য তুলে ধরেছে–আম্মা বোধ হয় টের পেয়ে গিয়েছিলেন এক্সবুমর কথা। এ জন্য প্রায়, মা হয়ে, সন্তানের বিপক্ষে কথা বলতেন। সে-কথা চলে যেতো মিতুর পক্ষে।
ছেলের বিমর্ষ অবস্থা দেখে সায়েরা আমিন বুঝে গেলেন বড় কোনো ঘটনা ঘটে গেছে।
শোনো প্রমিত, শোনো বাবা, শোনো, মনোযোগ দিয়ে শোনো। যেকোনো বিপদে পৃথিবীর সব প্রাণীকূলের মা তার সন্তানের পাশে থাকেন। আমিও তোমার পাশে আছি। সবাই ছেড়ে গেলেও মায়েরা সন্তানকে ছেড়ে যেতে পারে না। তোমার রোদ্দুরকেও ছেড়ে যাবে না ওর মা। কী হয়েছে খুলে বলো। এ সময় তোমাকে অফিস থেকে কখনও ফিরতে দেখিনি। আমি আমার সন্তানের পক্ষ নিয়ে হ্যাঁ বলব। সন্তান যা বলবে, তা আমারও বলা। শুধু বলছি, মায়ের সঙ্গে মিথ্যা বোলো না, লুকিয়ো না কোনো ঘটনা।
তুমি সব সইতে পারবে না। আমিও বলতে পারছি না।
সইতে পারব। বলো। তুমি কষ্টে আছে, তোমার জীবনে বড় কোনো ঘটনা ঘটে গেছে, তোমাকে ভেঙে ফেলছে–এটার চেয়ে বড় কষ্টের কিছু নেই, বাবা। বলো।
মায়ের আশ্বাসে ভেতরের জড়তা পুরোটা উড়ে গেল বলা যাবে না। অতলে। গোপন বাধা থাকলেও সব খুলে বলল প্রমিত।
সায়েরা আমিন চুপ করে থাকলেন না। শোয়া অবস্থা থেকে উঠে বসলেন। ছেলের কাঁধে হাতে রাখলেন, মন খারাপ ছিল তোমার। খারাপ মন তোমাকে ভুল পথে টেনে নিয়ে গেছে। ভুল থেকে বিপদ হয়েছে। ভুল থেকে শিক্ষাও হয়। তোমার ক্ষতি হয়েছে, সুনামের ক্ষতি কম ক্ষতি নয়। সম্মানহানি অনেক বড়ো ক্ষতি। এত বড়ো ক্ষতি থেকেও তুমি কিছু শিখেছে। শিখোনি? অনৈতিক সম্পর্ক কখনও সুখের হয় না। কষ্ট বাড়ায়, যন্ত্রণা তাড়ায়। জীবনও ছারখার করে দেয়। আর তোমার জীবনও বিপদের মুখে পড়েছে। এ বিপদে শক্ত থাকতে হবে। আমি আছি তোমার পাশে। তোমার ভুলের পক্ষে সাফাই গাইব না। তোমার বিপদে পাশে থাকব। সেটাই আমার মনের ভেতর থেকে জেগে ওঠা হ্যাঁ। তোমার অনৈতিক সম্পর্কটাকে না-ই বলে যাব। তবে তোমার ইন্টেন্ট অব অ্যাক্টটাকে নিরীহ আর বোকার মতো কাজ হিসেবে দেখব।
মা একজন শিক্ষক ছিলেন। রিটায়ার করেছেন। কিন্তু এখন মাকে মনে হলো ক্লাসের দুর্দান্ত এক শিক্ষক। এ শিক্ষকের প্রতি মাথা নত হয়ে এলো প্রমিতের। মনের জোর বেড়ে গেল। খুলে বলল অফিসের কথা, পাড়ার আরজুভাইয়ের কথাও।
জোর করে তোমাকে অফিস থেকে অবসরে পাঠায়নি, জোর করে তোমাকে বরখাস্ত করেনি অফিস। তোমার কথা শুনেছেন। না-শুনে তোমার এমডি রায় দেননি। অবিচার করেননি। ঘটনার বিচারে এসব কিছু ঘটতে পারতো। ঘটেনি। তুমি ভেঙে পোড় না। শক্ত থেকো। একদিন নিশ্চয় ওরা তোমাকে ডেকে নেবে। নিশ্চয় তোমার কাজ আর যোগ্যতার দাম পাবে। আমার মন বলছে সে কথা।
মায়ের মনের কথা সন্তানের জন্য ফলে যায়। জানে ও। ফলেছে এমন অনেক ঘটনা। মায়ের এ জোরও প্রমিতের বুকে ঢুকে শক্ত
শেকড় গেড়ে বসাল। তিনি আবারও বলতে লাগলেন, বিপদে তোমার পাশে কেউ নেই, তা নয়। আরজু পাশে দাঁড়িয়েছে। এটা সামাজিক সাপোর্ট। এভাবে সাধারণত কেউ দাঁড়ায় না। বিপদের সময় পাশ থেকে সরে যায়। বিপদে আসল বন্ধু চেনা যায়। শোনোনি কথাটা? তোমার বিপদে সবাই ছেড়ে যায়নি তোমাকে। তোমার আরজুভাই আছে। আর তোমার মা-তো আছেনই।
আবার সাপোর্ট পেয়ে সহজ হয়ে গেল প্রমিত।
আমি শঙ্কিত বউমাকে নিয়ে। আমি আতঙ্কিত রোদ্দুরকে নিয়ে।
কিছুক্ষণ নীরব থেকে আবার বললেন সায়েরা আমিন।
মায়ের শংকা প্রমিতের মনে সামুদ্রিক ঝড়ের কেন্দ্রস্থলের মতো প্রবল ঘূর্ণি তুলল। ডিভোর্স লেটারের কথা বলবে কি বলবে না সিদ্ধান্ত নিতে পারছে না। হঠাৎ সায়েরা আমিনের চোখ গেল প্রমিতের হাতে ধরা স্পেশাল ডাকে আসা খামটার দিকে।
ওটা কি, প্রমিত?
নিজের হাতে ধরা খামটার দিকে এতক্ষণে চোখ গেল প্রমিতের। মায়ের প্রশ্ন শোনার পরই বুঝল এভাবে এটা হাতে রাখা উচিত হয়নি। মা দেখে ফেলেছেন। লুকোনোর সুযোগ নেই। প্রশ্নটা এড়ানোরও আর কোনো উপায় নেই। মুখে উত্তর না দিয়ে প্রমিত খামটা তুলে দিল মায়ের হাতে।
এটা কিসের চিঠি? আমাকে দিচ্ছো কেন?
প্রমিত উত্তর দিল না। বেডসাইড টেবিল থেকে চশমাটা তুলে মায়ের হাতে দিয়ে বলল, তুমি পড়ো।
সায়েরা আমিন পড়লেন। নির্বাক হয়ে গেলেন। পাশে বসে মায়ের হাতটা চেপে রাখল প্রমিত। এতক্ষণ যেভাবে মনের জোর দিয়ে সন্তানকে নানা ব্যাখ্যা বিশ্লেষণ করছিলেন তার ছিটেফোঁটাও আর অবশিষ্ট রইল না মায়ের মনে। ভেতরটা কেঁদে উঠল। বাইরে তার প্রকাশ নেই। আকস্মিক বুক খামছে ধরেছেন। চোখ বুজে মাথাটা ছেলের ঘাড়ে রেখে ফিসফিস করে বললেন, আমার ভীষণ কষ্ট হচ্ছে বাবা, ভীষণ কষ্ট হচ্ছে। তোর বাবাকে দেওয়া কথা আমি রাখতে পারলাম না। তোকে সুখী দেখে যেতে পারলাম না। সন্তান অসুখী, কোনো বাবা-মা তা মানতে পারে না, বাবা।
বত্রিশ
প্রমিতের ফোন পেয়ে মোহসেনা বলল, এমন কিছু ঘটতে পারে, আঁচ করতে পেরেছিলাম আমি।
এখন কী করব?
অ্যাম্বুলেন্স পাঠিয়ে দিচ্ছি। দ্রুত হাসপাতালে নিয়ে এসো, ঠিকানাটা দাও। কুইক।
হাত কাঁপছে প্রমিতের। ঠিকানা লিখতে পারছে না। চোখ ঝাপসা লাগছে। বুক শুকিয়ে গেছে। জিহ্বা-ঠোঁট পানি শূন্য হয়ে গেছে। তবু লিখল ও। মেসিজ অপশন থেকে সেন্ট করে মায়ের কপালে হাত রাখল। বিণা এসে পানি তুলে দিতে চাইল মুখে। সায়েরা আমিন এক চুমুক পানি খেয়ে বিড়বিড় করে বললেন, আমার বংশধর রোদ্দুরকে দেখতে ইচ্ছা করছে।
আমি কল করছি। বলেই বিণা ছুটে গেল কিচেনে। তার ফোন চার্জে বসানো সেখানে।
প্রমিত বলল, আম্মা! আম্মা!
বিড়বিড় করে যাচ্ছেন সায়েরা আমিন, রোদ্দুর! রোদ্দুর!
অল্প সময়ের মধ্যে দূর থেকে ভেসে আসা অ্যাম্বুলেন্সের আওয়াজ শোনা গেল। আওয়াজ শুনে পাড়ার মধ্যে সাড়া পড়ে গেল। কোন বাড়িতে অ্যাম্বুলেন্স ঢুকবে বোঝার চেষ্টা করল অনেকে। পাড়ার আরজুভাই দেখলেন অ্যাম্বুলেন্স এসে দাঁড়িয়েছে প্রমিতদের বাসার সামনে। তিনিও ছুটে গেলেন সেখানে। অবস্থা কী হতে পারে আঁচ করতে পেরেছিলেন তিনিও। সব দায়িত্ব নিজের কাঁধে তুলে নিয়ে প্রমিতকে সান্তনা দিয়ে বলছেন, ভেবো না প্রমিত, আমরা আছি তোমার পাশে। পাড়ার সবাই তোমার পাশে আছে।
একদম জ্ঞানহারা হয়ে যাননি সায়েরা আমিন। তার কানেও ভাসা ভাসা শব্দগুলোর অর্থ পৌঁছে গেল। তিনি বিড়বিড় করেই চলেছেন, রোদ্দুর! রোদ্দুর!
আরজু ভাই বলল, উনি কী বলছেন, প্রমিত?
আমার মেয়ের নাম রোদ্দুর। নাতনিকে খুঁজছেন তিনি।
কোথায় সে। ডাকো তাকে।
আমার স্ত্রী ওকে নিয়ে চলে গেছে বাপের বাড়ি।
খবর দাও। ওদের আসতে বলো।
ভাইজান, আমি কল করে জানাইছি ভাবিজানকে। কইছি খালাম্মার অবস্থা খুব খারাপ। হাসপাতালে নেওনের জন্য অ্যাম্বুলেন্স আইছে। বলল বিণা।
কী বলল, আসবে তো!
আসার কথা কিছু কননি। হুনেছেন আমার কথা। কইলেন আমার শাশুড়ির যত্ন নাও।
প্রমিত বলল, ও আসবে না। রোদ্দুরকে পাঠাতে বললো। আমার শাশুড়িকে বলল ওকে নিয়ে হাসপাতালে যেতে। অ্যাম্বুলেন্স এসে যাচ্ছে। আমরা যাচ্ছি।
দুজন অ্যাম্বুলেন্স কর্মী স্ট্রেচার নিয়ে ঘরে ঢোকার সঙ্গে সঙ্গে প্রমিতের বুকটা খামছে ধরল। বাবাকে হারিয়েছে ছোটবেলায়। মাও কি চলে যাচ্ছেন! ভাবনাটার নিয়ন্ত্রণ রাখতে পরাল না ও। বেপরোয়া চিন্তা বুক ভেঙে দিল। চিৎকার করে কাঁদল না, কেবল চোখ ফেটে গড়াতে লাগল লোনাজল।
বিণা বলল, ভাইজান, হাতে টেহা-পয়সা আছে?
এতক্ষণ টাকার কথা মাথায় আসেনি। দ্রুত গিয়ে নিজের ড্রয়ার খুলে যা পেয়েছে পকেটে ঢুকিয়ে ছুটে গেল অ্যাম্বুলেন্সের দিকে। ততক্ষণ কর্মীরা ওর মাকে অ্যাম্বুলেন্সে উঠিয়ে ফেলেছে। আরজুভাই বললেন, ওঠো। আমিও যাচ্ছি তোমার সঙ্গে।
ততক্ষণে পাড়ার অনেকে এসে ভিড় করেছে অ্যাম্বুলেন্সের পাশে। কী হয়েছে? কী হয়েছে? প্রশ্ন করছে। কারও জিজ্ঞাসার কোনো উত্তর নেই। অ্যাম্বুলেন্স ছুটতে লাগল হাসপাতালের দিকে। সাইরেনের আওয়াজ কাঁপিয়ে দিলো পুরো এলাকা।
.
জরুরি বিভাগের চিকিৎসক ইসিজি করিয়ে রিপোর্ট চোখের সামনে ধরে বললেন, এনটিরিওর এমআই। মানে হার্ট অ্যাটাক হয়েছে। ঠিক সময়ে এসেছেন। আমরা রোগীকে সিসিইউতে পাঠিয়ে দিচ্ছি।
এর মধ্যেই ছুটে এসেছে ডা. মোহসেনা। সে নিজের পরিচয় দিয়ে বলল, আমার আন্টি।
দ্রুত নিয়ে যান। আমি ফোন করে দিচ্ছি। সিসিইউতে মাত্র একটা সিট খালি আছে। বললেন চিকিৎসক।
পেশেন্ট ট্রলিতে তুলে রোগিণীকে নিয়ে যাওয়া হচ্ছে সিসিইউতে। ডা. মোহসেনা হাঁটছেন ট্রলির পাশে। একবার ও তাকাল প্রমিতের মুখের দিকে হাঁটা স্লো করে প্রমিতের মুখের দিকে তাকিয়ে বলল, ভেবো না।
এই মুহূর্তে এই দুটো শব্দের ওজন কত হতে পারে বুঝল না প্রমিত। এটুকুন বুঝল সহস্র মণ ওজন ওর ওপর চেপে বসেছিল। ভেবো না কথাটা মুহূর্তেই সে চাপ উড়িয়ে দিল। সাহস বেড়ে যাওয়ায় এবার ফোন করতে উদ্যত হলো। রোদ্দুরকে আনা দরকার ভেবে ও ফোন করল মিতুর নম্বরে।
আশ্চর্য! ভেবেছিল রোদ্দুরকে কানেক্ট করতে পারবে না। পারল। মিতু ফোনটা ধরিয়ে দিয়েছে রোদ্দুরের হাতে।
বাপি। আমি আসছি। আমার দাদুভাই ভালো আছে তো!
প্রমিত জবাব দিতে পারল না। তার চোখের জল সামাল দিতে পারল না। হু হু করে কান্না জুড়ে দিল। ফোনে আর কথা বলতে পারল না। আরজুভাই ফোনটা হাতে নিয়ে কানে ধরার সঙ্গে সঙ্গে শুনল, বাপি আমি রোদ্দুর! আমি আসছি। তুমি কাঁদছ কেন, বাপি? আমার দাদুভাই ভালো আছে তো?
আরজুভাই বললেন, ভালো আছে। তোমরা আসো। আমরা সিসিইউর সামনে আছি। তিন তালায়।
আপনি কে?
আমি সবার আরজুভাই। তোমাদের পাড়ার লোক। তোমার বাপির সঙ্গে আছি। তোমর দাদুভাই তোমাকে দেখতে চাচ্ছেন।
লাইন কেটে দিল রোদ্দুর। তার ভেতর তাড়া কাজ করছে।
.
দাদুভাই আমাকে ডাকছে। আমাকে দেখতে চাচ্ছে। তাড়াতাড়ি চালান। মিতু শক্ত করে ধরে আছে রোদ্দুরের হাত। সেও পাথর হয়ে বসে আছে গাড়িতে। আসমা বেগম ধরে আছেন মিতুর হাত।
কিছুক্ষণের মধ্যে ওরা পৌঁছে গেল সিসিইউর সামনে।
বাপিকে দেখেই সে ছুটে গেল তার দিকে। ঠিক এ সময় ভেতর থেকে বেরিয়ে এলো মোহসেনা।
এসেছে? রোদ্দুর এসেছে?
আমি রোদ্দুর।
বাহ্! ঠিক সময়ে এসেছে। এখনও জ্ঞান আছে। তোমার দাদুভাই বিড়বিড় করে তোমার নাম জপছে। চলো। তোমাকে নিয়ে যাই ভেতরে।
খুব সহজে মোহসেনার হাত ধরে বলল, বাপি, মাম্মি ওরা যাবে না?
না। ওনাদের যেতে দেবে না। তোমাকেও দিবে না। আমি ডাক্তার তো। তাই তোমার অনুমতি নিয়েছি। তোমার দাদুভাইয়ের চিকিৎসার জন্য তোমাকে দরকার।
ভেতরে ঢুকে গেল রোদ্দুর। মিতু এগিয়ে গেল আরজুভাইয়ের দিকে। আমি রোদ্দুরের মা। আর আপনাকে আমি চিনি। আপনার অনেক সুনাম শুনেছি। এ বিপদে আপনি পাশে আছেন জেনে সাহস পেয়েছি।
মনে মনে মিতুর উদ্দেশে প্রমিত বলল, তোমার সাহসের দরকার কি? তোমার ডিভোর্স লেটারই তো আম্মাকে এখানে পাঠিয়েছে। মুখ ফুটে বলল না সে-কথা। হজম করে চালন করে দিল ভেতরে।
আরজুভাই বললেন, আপনি এসে পাশে দাঁড়িয়েছেন দেখে ভালো লাগছে। বিপদে সবাইকে পাশে থাকতে হয়। একজোট থাকতে হয়। আর আপনি যে কারণে কষ্ট পেয়েছেন তা ফেক। ফটোশপে বানানো ফেসবুকের অশুভ কাজ। এমনটা আপনাকে ঘিরে ঘটতে পারে। আমাকে ঘিরেও।
দপ করে নিভে গেল মিতু। মনে মনে বলল, ও! আপনার কাছে রিজনিং করেছে। নিজের অপকর্মের সাফাই গেয়েছে! এটা মোটেই ফটোশপের কাজ নয়। রিয়েল। ও তো একটা দাগি আসামি, ক্রিমিনালের চেয়ে বড় ক্রিমিনাল। আপনাকে বোকা বানিয়েছে। ভাবনাটা থেমে গেল। মুখ ফুটে কিছুই বলতে পারল না। ঠিক এ সময় সেখানে হাজির হলো একটা তরুণ। আরজুভাইকে চিনতে পেয়ে জিগ্যেস করল, আরে ভাই! আপনি এখানে?
বাবলু, তুমি! তুমি এখানে কী করছো?
আমার এক রোগী আছে আইসিইউতে। এখন ভলো। আমরা বাইরে ঘোরাফেরা করছি।
তোমাকে তো দলে দেখি না, খেলা ছেড়ে দিয়েছো?
না। ছাড়িনি। ময়মনসিংহ কৃষি বিশ্ববিদ্যালয়ে ভর্তি হয়েছি। আগে ক্যারিয়ার। সঙ্গে খেলার সুযোগ পেলে খেলব।
ময়মনসিংহ কৃষি বিশ্ববিদ্যালয়ের কথা শুনে প্রমিত তাকাল তরুণটির মুখের দিকে। চেনা চেনা লাগছে তাকে।
খেলা ছেড়ো না। বিশ্ববিদ্যালয় টিমে ঢুকে যেয়ো।
আচ্ছা। আপনার পরামর্শ মাথায় রাখব।
এসো। আমাদের দলেও প্র্যাকটিসে এসো ছুটি-ছাটায় ঢাকায় এলে।
জি। কয়েক মাস আগে গিয়েছিলাম আপনাদের এলাকায়। মলমপার্টির কবলে পড়েছিল আপনার এলাকার একজন। ভোরে তাকে আবিষ্কার করি মহাখালি ওভার ব্রিজের তলে। জ্ঞান ফিরেছে দেখে তাকে উদ্ধার করে বাসায় পৌঁছে দিয়েছিলাম।
প্রমিত এগিয়ে এসে বাবলুকে বুকে জড়িয়ে ধরে বলল, ভাই আমিই সেই লোক। আমার মায়ের হাতে পৌঁছে দিয়েছিলেন আপনি।
ইয়েস। আপনাকেও চেনা চেনা লাগছিল আমার। এখন ক্লিয়ার। ফেসটা চিনতে পারছি।
জি। আমিই ফখরুল হায়দার। ডাক নাম বাবলু। এ নামেই চেনেন সবাই। আরজুভাইয়ের টিমেও খেলেছি আমি। আর আমার আরেক বন্ধুর নাম ডাবলু। সেই আপনাকে দেখে চিৎকার করে আপনার কাছে ছুটে গিয়েছিল। আপনার সেন্স ফিরেছে দেখে আমরা যাত্রা ঘুরিয়ে, বিশ্ববিদ্যালয়ে না গিয়ে আপনাকে বাসায় দিয়ে এসেছিলাম।
আরজুভাই বললেন, খেলোয়াড়রা অনেক মানবিক হয়। তোমার মানবিক কাজের কথা শুনে একজন খেলোয়াড় হিসেবে গৌরববোধ করছি।
আসমা বেগম শুনতে পেলেন ওদের কথোপকথন। মিতুও।
মেয়র হাত চেপে ধরে আসমা বেগম বললেন, দেখেছো, কী ভুল বুঝেছিলে? ভুল থেকে কীভাবে ভুলের পর ভুল ঘটে যাচ্ছে দেখেছো, মিতু?
মিতু স্তব্ধ হয়ে গেল। তার মুখের কঠিন পেশি শিথিল হয়ে গেল।
এমন সময় ভেতর থেকে বেরিয়ে এলো রোদ্দুর। সঙ্গে মোহসেনাও।
রোদ্দুর বলল, দাদুভাইকে আদর করে দিয়ে এসেছি। আমাকে দেখে রোদ্দুর রোদ্দুর বলা থেমে গেছে। মনে হয়েছে দাদুভাই খুশি হয়েছে।
সবার উদ্দেশে মোহসেনা বলল, চিকিৎসা চলছে। আল্লাহ ভরসা। তুমি ভেবো না, প্রমিত।
হঠাৎ রোদ্দুর বলল, তুমি বাপিকে চেনো?
হ্যাঁ। চিনি। তোমার বাপি আমার পিচ্চিকালের বন্ধু!
তুমি আমার বাপিকে কানে কামড় দিয়েছিলে? ফেসবুকে দেখেছি।
না। আমি নই, মা। অন্য কেউ।
অন্য কেউটা কে, বাপি? তোমাকে কামড় দিল কেন সে? মাম্মি ভীষণ রাগ করেছে। বলেছে তোমাকে ডিভোর্স দেবে। ডিভোর্স কী? সবার উদ্দেশে প্রশ্ন করল রোদ্দুর।
আরজুভাই বললেন, ডিভোর্স মানে তোমার মা তোমার বাবার সঙ্গে থাকবেন না। আলাদা হয়ে যাবেন। তোমার মা ভুল বুঝেছেন। ওটা মিথ্যা ছবি।
মিতু আবার মনে মনে বলল, ওটা মিথ্যা নয়।
প্রমিতও মনে মনে বলল, ওটা মিথ্যা নয়। তবে আমি পুরোপুরি দায়ী নই। আর তোমার মার তো আলম আছে। তোমার মা কি দায়ী না?
দুজনের কেউ মুখ ফুটে কিছু বলল না। মনে মনে ভাবল কেবল।
এবার আরজুভাইয়ের হাত ধরে রোদ্দুর বলল, না। আমি ডিভোর্স মানি না। বাপি আর মাকে আলাদা হতে দেবে না।
আসমা বেগম বললেন, আমিও মানি না।
রোদ্দুর এবার মায়ের হাত ধরে বলল, তোমরা আবার একত্র হও। এসো বাপির হাত ধরো। ধরো, ধরো বাপির হাত ধরো। বলল, তোমরা আলাদা হবে না। বলো। আমাকে হ্যাঁ বলল, মাম্মি। বাপি, বলল আমাকে হ্যাঁ বলে।
রোদ্দুরকে বুকে জড়িয়ে ধরল মিতু। তারপর ছোট্ট করে বলল, হ্যাঁ।

পাঁচ
রোদ্দুর ঘুমিয়ে পড়েছে। ক্লান্তিতে প্রমিতের চোখেও ঘুমের ছাপ বসে গেছে। তবে ঘুমায়নি। মায়ের দেওয়া কড়া চা পেয়ে ঘুমের রেশ কেটে গেছে বললে ভুল বলা হবে। বরং ঘটনার টানে চাপ খেয়ে মাথা আর শান্ত হচ্ছে না। অশান্ত সময়ে মিতুর জন্যও কোনো রাগ নেই। রোদ্দুরকে কাছে পেয়ে সব ক্ষোভ পানি হয়ে গেছে। গত রাতে কী ঘটেছে ভালো করে স্মরণ করতে চায় ও। কীভাবে মহাখালি ব্রিজের ওখানে গেল, তাও স্মরণ করতে পারছে না। একটা ঘোরের মধ্যে যেন কেটে গেছে পুরোটা সময়। চোখ খুলে হঠাৎ খেয়াল করল মা পাশে দাঁড়িয়ে আছেন।
ওর মুখের দিকে তাকিয়ে কী যেন খুঁজছেন।
মেয়ের মাথাটা আলতো করে সরিয়ে উঠে বসল ও। ওয়াশরুমের দিকে যেতে যেতে নিচু গলায় বলল, ভেবো না। শরীর ঠিক হয়ে যাবে। কোত্থেকে কী ঘটল বুঝে উঠতে পারছি না।
সায়েরা আমিনের মুখে প্রশ্ন নেই। কী কথা বলবেন তাও বুঝতে পারছেন না। বড়ো বিপদ ঘটে যেতে পারতো। এমন ভাবনার ঘোরে ডুবে থাকলেও বউমার এভাবে চলে যাওয়ার মধ্যে অশুভ কিছু ঘটার আভাস পাচ্ছেন। এক্সবুম শব্দটাও মাথায় তুষের আগুনের মতো দুশ্চিন্তার পোড়া ধোয়া ছড়িয়ে দিচ্ছে। ছোট জীবনটাকে আর ছোট মনে হচ্ছে না। নাতনি রোদ্দুরের ভবিষ্যৎ নিয়েও শঙ্কিত তিনি। মা বাবার জীবনে সংঘাত থাকলে সন্তানের মনের ওপরও তার প্রভাব পড়ে, জানেন তিনি। আর হঠাৎ মলম পার্টির কবলে পড়ে সব খোয়ানোর চেয়েও বড় ক্ষতি হলো এমন একটা ভয়ংকর ঘটনা প্রমিতের ওপরও স্থায়ী দাগ বসিয়ে দিতে পারে। মায়ের মনে উড়ে উড়ে আসতে থাকে দুশ্চিন্তার ঝড়। যদিও বাইরে কোনো আভাস নেই এ ঝড়ের, তবে ভেতরে ভেতরে ছিঁড়েখুঁড়ে যাচ্ছে সব।
ওয়াশরুম থেকে ফিরে মাকে স্তব্ধ হয়ে দাঁড়িয়ে থাকতে দেখে প্রমিত বলল, ভেবো না, আম্মা। সব ঠিক হয়ে যাবে।
ছেলের আশ্বাসে মন ভরল না। তবুও স্বস্তি পেলেন।
বিণাকে বলেছি তোমার জন্য ভুনা খিচুড়ি রাঁধতে। রান্নাটা শেষ হোক। খেয়ে শোও। আর এ ফাঁকে রোদ্দুর খানিকটা ঘুমিয়ে নিক।
আরেক কাপ চা দাও তাহলে। কড়া করে দিয়ো।
টোস্ট বিস্কিট দিব?
দাও।
স্বাভাবিক কথা-বার্তার মধ্যে দিয়ে বুঝে গেলেন ছেলে সুস্থ হয়ে উঠেছে। এ বোধ তাঁর ভেতরের চাপ কিছুটা হলেও কমিয়ে দিল। কিচেনে যাওয়ার জন্য পা বাড়িয়েও থেমে গিয়ে বললেন, বউমাকে কল করো, মাথা ঠাণ্ডা রেখে কথা বলো। পুরো ঘটনা বুঝিয়ে বলল। খবরদার ওর দোষ ধরবে না। কে দোষ করেছে, কে ভুল করেছে এসব কথা না তুলে স্যরি বলে নিজেদের ভুল বোঝাবুঝি দূর করো। তোমরা সুখে আছো দেখলে ভালো লাগে। বেশি দিন বাঁচতে পারবো।
মায়ের কথা প্রতিদিন যেভাবে শোনে, এখনও সেভাবে শুনছিল প্রমিত। শেষ বাক্যটা শুনে চমকে উঠল। বেশিদিন বাঁচতে পারার অপর পিঠে মৃত্যুর কথাও যে ছাপ মেরে আছে, বুঝতে পারল। দুনিয়ার সব অঘটন যেন ও সইতে পারবে, মায়ের মৃত্যু না।
মুহূর্তেই মাথা নত হয়ে গেল। নরম হয়ে গেল মন। নিজের মুঠোফোন মলম পার্টি নিয়ে গেছে। মায়ের ফোনটা চেয়ে নিয়ে বারান্দায় এসে কল করল মিতুকে। সেট বন্ধ। হুম করে হতাশা আবার আক্রমণ করল ওকে। অস্থির হয়ে গেল। বুঝল মিতুকে দোষ দেওয়া যাবে না। নিজের দোষ থাকুক না থাকুক, বলতে হবে নিজেরই দোষ হয়েছে। নিজের দোষকে হ্যাঁ বলতে হবে। আর মিতুর দোষ আছে কথাটাকে বলতে হবে না। ভাবতে ভাবতে শোবার ঘরে ঢুকে দেখল নিশ্চিন্তে ঘুমাচ্ছে রোদ্দুর। ওকে ডিস্টার্ব না করে ফিরে এলো বারান্দায়। কচি রোদ নেই। ক্রমশ তা কড়া হয়ে যাচ্ছে। হঠাৎ তার মাথায় দার্শনিক ভাবনা উদয় হলো–জীবনও সব সময় সরল আর শুভ্র থাকবে না। কঠিন থেকে কঠিন হতে থাকবে। আলো আর আলোময় থাকবে না। আগুনময় হয়ে যাবে। কন্যা রোদ্দুর আর কন্যাস্নেহের বাঁধনে জড়িয়ে শিশু থাকবে না–তরুণী হয়ে বউ হবে। এক সময় কারও মা হবে। দাদি-নানি হবে। বর্তমানে সময়টাই আসল। মুঠোবন্দি বর্তমানকে ছেড়ে দেওয়া যাবে না। উড়িয়ে দেওয়াও। নিজেও বুড়ো হয়ে যাবে। মিতুও। সময়ের ফাঁক গলে বর্তমান মুহূর্ত চলে যাবে, স্মৃতির গুহায় ঢুকে আঁধারে ছেয়ে যাবে। অথবা তা কখনও কখনও ভেসে উঠবে। তখন আর জীবনটা খুঁজে পাওয়া হবে না। এসব ভাবনার জালে জড়িয়ে ঠিক করে ফেলল মিতুর কাছে নত হয়ে যাবে। ওর চাওয়াটা ধরতে হবে। ওর প্রয়োজন পূরণ করতে হবে।–এসব ভাবতে ভাবতে আবার কল করল প্রমিত।
না। এখনও সেট বন্ধ। এবার উদ্বেগ হানা দিল। এতক্ষণ ফোন বন্ধ রাখাটা ঠিক হয়নি। ওদের এত জিদ আর রাগ পুষে রাখাও ঠিক নয়। এসবও ভাবতে ভাবতে এবার কল করল শাশুড়ির নম্বরে। সঙ্গে সঙ্গে কল রিসিভ করে প্রশ্ন করলেন, বেয়াইন, প্রমিত ফিরেছে?
মা, আমি প্রমিত।
বাবা! বাঁচালে। তোমার কণ্ঠ শুনে মন জুড়িয়ে গেল। আম্মা, আমার বিপদ হয়েছিল। রাতে মলম পার্টির কবলে পড়েছিলাম। মোবাইল ফোন তো গেছে, সঙ্গে বারো হাজার টাকা আর হাত ব্যাগটায় রাখা প্রয়োজনীয় কাগজপত্র। তবে জানটা বেঁচেছে, এই যা। মলম পার্টি আমাকে পথে অজ্ঞান করে ফেলে রেখে গিয়েছিল। দুইটা ছেলে উদ্ধার করে বাসায় দিয়ে গেছে। এখন ভালো আছি।
ও মাগো! কী বলো!
জি। আম্মা। তবে চিন্তা করবেন না। আমি ভালো আছি।
প্রসঙ্গ পাল্টে তিনি এবার প্রশ্ন করলেন, মিতু কোথায়? ওর মোবাইল সেট তত বন্ধ পাচ্ছি।
ও আপনাদের বাসায় যায়নি?
না, রোদ্দুরকে নিয়ে ভোরেই তোমাদের বাসার উদ্দেশে রওনা হয়েছিল। তারপর আর কোনো খবর নেই।
রোদ্দুর তো বাসায় আছে। ঘুমুচ্ছে এখন। আর মিতু আমাকে বাসায় দেখে, কোনো প্রশ্ন না করেই, রোদ্দুরকে রেখে রাগ করে সিএনজি অটো নিয়ে চলে গেছে। এতক্ষণ তো ওর বাসায় পৌঁছে যাওয়ার কথা।
পৌঁছেনি। গম্ভীর হয়ে জবাব দিয়ে লাইন কেটে দিলেন শাশুড়ি।
সঙ্গে সঙ্গে মাথায় বাজ পড়ল। আলোশূন্য হয়ে বোকার মতো কিছুটা সময় দাঁড়িয়ে রইল। তারপর নিজেকে নিজের মধ্যে ফিরে পেয়ে মায়ের কাছে গিয়ে বলে ফেলল সব কথা।
সায়েরা আমিনও ভীত হয়ে বললেন, ও কেবল তোমার বউ না, রোদ্দুরের মাও। এ বংশের বংশধরদের সবচেয়ে গুরুত্বপূর্ণ মানুষ। তাকে উপেক্ষা করা যাবে না। অবহেলাও না।
আমিতো উপেক্ষা করিনি, অবহেলাও না। ওই তো কোনো কথা শুনে রাগ করে চলে গেল।
এ রাগের পেছনের ঘটনাও তত বড়। ঘটনা একদিনে তৈরি হয়নি। দিনে দিনে হয়েছে।
মিতুর দিকে মায়ের অনুভবের পাল্লা ভারী মনে হলো। প্রমিত অবাক হয়ে মায়ের মুখের দিকে তাকিয়ে রইল।
সায়েরা আমিন আবার বললেন, আমাদের মেয়েরা সহজে সংসার। ভেঙে বাপের বাড়ি যেতে চায় না। হয় শাশুড়ির জ্বালায় পালায় বা স্বামীর নির্যাতনে।
আমি তো ওকে নির্যাতন করিনি। তুমিও না। বরং মাঝে মাঝে দেখি তুমি আমার চেয়েও ওকে বেশি লাই দাও, ভালোবাসো। এখনও ওর পক্ষ নিচ্ছ।
নির্যাতন কখনও চোখে দেখা যায়। কখনও দেখা যায় না। তোমার আচরণের কারণে মনে কষ্ট পেতে পারে। কষ্ট দেওয়াও এক ধরনের জখম। নিপীড়ন।
ভুল বুঝে কষ্ট পেলে আমি কী করব?
ভুল ভেঙে গেলে সেটা মিটে যাবে তবে বিশ্বাসের ঘা খেলে সেটা মেয়েরা মুছতে পারে না। ভুলতেও না।
ছ্যাৎ করে শব্দটা আঘাত হানল বুকে। মিতু কি মাকে কোনো বিষয়ে কোনো অভিযোগ করেছে? মায়েরা ছেলের দোষ দেখে না, বউমাদের দোষ খুঁজে বেড়ায় কেবল। অথচ মা এসব কী বলছেন!
বিশ্বাসের ঘা শব্দ দুটো বেশ জোরালোভাবে নাড়িয়ে দিল প্রমিতকে। নিজেকে খুঁড়ে দেখতে লাগল। অবিশ্বাস্য হওয়ার মতো কোনো কাজ করেছে ও! হঠাৎ মনে পড়ে গেল
এক্সবুমর কথা। ওর বিষয়ে কি কিছু জেনে ফেলেছে মিতু! মাগো! মিতু কি মাকে বলে দিয়েছে! এজন্যই মা সব কঠিন কঠিন কথা এমন শীতল কণ্ঠে বলে গেল! এসব ব্যাপারে মাকে প্রশ্ন করা চলে না ভেবে ফিরে এলো নিজের ঘরে। রোদ্দুর এখনও ঘুমাচ্ছে। মেয়ের মুখেও ও একটা ছায়া দেখতে পেল, কালো মেঘের ছায়া। কোথা থেকে এলো এ ছায়া! কীভাবে তাড়াবে ও এ ছায়া মেঘ? ভাবনার চাকায় গড়াতে গড়াতে ভাবল একবার কল করবে
এক্সবুমকে। নম্বরটা মুখস্থ নেই। কীভাবে কল করবে। হতাশ হয়ে আবার তাকাল রোদ্দুরের মুখের দিকে। ওর রোদ ঝলমলে মুখে রোদের আদর নেই। মেঘ কেবল গাঢ় হচ্ছে।
এমন হচ্ছে কেন? দুশ্চিন্তা বেড়ে গেল কয়েক শ গুণ বেশি।
এবার সে এসে শুয়ে পড়ল মেয়ের পাশে। আবার তাকিয়ে রইল মেয়ের মুখপানে। ওই মুখে বসে আছে মেয়ের মায়ের মুখের আদল। একদম বাস্তব। একদম জ্যান্ত দৃশ্য যেন এটি। কিছুক্ষণ চেয়ে থেকে মেয়ের মাথায় হাত বুলাতে লাগল। বুকের ভেতরটা মোচর দিয়ে উঠল। বুকে আতঙ্কজনক একটা তাড়না জেগে উঠে চেপে বসল। মিতু রাগ করে কোনো ভুল করে বসবে না তো! ভাবনাটা চলমান চিন্তার স্রোতে জট বাধিয়ে দেওয়ায় আবার প্রচণ্ড ব্যথা শুরু হলো। চোখ বন্ধ করে ভাবতে লাগল হার্ট অ্যাটাক হচ্ছে না তো! শুনেছে এমন ব্যথা হার্ট অ্যাটাকেই হতে পারে। শোনা কথা মাথায় চেপে বসতে দিতে চাইল না ও। তবু ব্যথা হচ্ছে। ব্যথা জয় করবে কী দিয়ে। মেডিটেশনে থেকে এসেছে পজিটিভ চিন্তার কথা। যেকোনো ঘটনার মধ্যে থেকে ইতিবাচক উত্তরটা খুঁজে নেওয়ার কথা। ইতিবাচক চিন্তা কী হতে পারে এ মুহূর্তে, খুঁজতে লাগল ও। হঠাৎ উত্তর এসে গেল মাথায়–চট করে রেগে যায় মিতু। তার রাগ স্থায়ী হয় না। কিছুক্ষণ পর শীতল হয়ে যাবে। হয় তার মার কাছে যাবে অথবা মেয়ের কাছে। দুটো জায়গা নিরাপদ। আর রোদ্দুর তো এখন আছে পাশে। রোদ্দুরের কাছে ছুটে আসবে নিশ্চয়। তখন সব কথা খুলে বলা যাবে। দারুণ তো! নিজেকে বাহবা দিল প্রমিত। নতুন ভাবনার ছোঁয়া পেয়ে মাথার চাপ কমে গেছে। ব্যথাটাও হালকা হতে হতে মিলিয়ে যাচ্ছে। মেয়ের মাথায় আবার হাত রাখল ও। আর তখনই সঙ্গে সঙ্গে স্পর্শের স্পন্দন ছুটে গেল মস্তিষ্কের দিকে। স্বস্তির অনুকম্পন টের পেতে থাকায় আবার উঠে মুঠোফোন হাতে নিয়ে বাইরে এসে কল করল মিতুকে।
সংযোগ দেওয়া সম্ভব হচ্ছে না–যান্ত্রিক কথা শুনে মাথাটা আবার টনটন করে উঠল।
ছয়
মাম্মি! পানি দাও। বুটা শুকিয়ে যাচ্ছে! কন্যা রোদ্দুরের কথা স্পষ্ট শুনতে পেল মিতু। ঝিমুনি থেকে সচেতন হয়ে গেল ও। নিজেকে আবিষ্কার করল স্থবির বসে থাকা সিএনজি অটোতে। এপাশ-ওপাশ তাকিয়ে বুঝল চারপাশে স্থির দাঁড়িয়ে আছে গাড়ি আর গাড়ি। জ্যাম। মহাজ্যাম। হাত ঘড়ির দিকে তাকিয়ে বুঝল প্রায় এক ঘণ্টা বসে আছে এখানে। মেয়ের স্বর শুনে অস্থির হয়ে ওঠায় ওর সঙ্গে কথা বলার ইচ্ছাও টনটন করে উঠল। কাঁধে ঝোলানো ব্যাগ থেকে মুঠোফোন বের করে বুঝল ওটা বন্ধ আছে। রাগের মাথায় কখন বন্ধ করেছে তা মোটেই টের পায়নি। আঙুলের সিকিউরিটি স্পর্শ পেয়ে মোবাইল সেট খুলে গেল। কিছুটা সময় নিচ্ছে নেট কানেকশনের। চাকার মতো ঘুরছে নেট সংযোগকারী ওয়েভ। এই ফাঁকে চালকের উদ্দেশে প্রশ্ন করল, জ্যাম না অন্যকিছু?
চালক মাথা ঘুরিয়ে দেখে নিল মিতুকে। তারপর জবাব দিল, জ্যাম। অন্যকিছুটাও জ্যাম।
সিগন্যাল বাতি চলছে না?
চলছে। লাল গিয়ে হলুদ হয়, হলুদ আবার সবুজ হয়। এই হাল চলছেই।
কোনো ঝামেলা হচ্ছে না তো সামনে?
ভিআইপি যাবে মনে হয়, আপা।
দেখে কথা বলছেন? নাকি না-দেখে?
অনুমানে বলছি।
ও।
সেট রেডি হওয়ার সঙ্গে সঙ্গে হুড়মুড় করে মেসিজের পর পর মেসিজ ঢুকতে লাগল। প্রায় সঙ্গে সঙ্গে ঢুকল ওর মায়ের কল।
কোথায় তুমি, মিতু?
প্রশ্নের জবাব না দিয়ে বলল, আসছি।
আসছি মানে কি?
মানে জ্যামে বসে আছি। বাসায় আসছি।
এলেই হবে? রোদ্দুরকে রেখে এসেছো। মেয়েটা কেঁদে কেঁদে ঘুমিয়ে গেছে! আর এটা কেমন রাগ! স্বামীকে রেখে ঘর থেকে বেরিয়ে গেছো। কেমন রাগ, বলো?
স্বামী বাসায় শুয়ে আছে। বিপদে নেই। আর এখন তার মেয়েকে নিয়ে ভালোই সময় কাটবে তার। এতে এত খেপার কী আছে!
শান্ত স্বরেই জবাব দিয়ে আবার বলল, তুমি এত রেগে যাচ্ছ কেন আম্মু?
আশ্চর্য! মলম পার্টির কবলে পড়ে প্রমিত মহাখালি ফ্লাইওভারের ব্রিজের তলে পড়েছিল সারারাত। দুই তরুণ তাকে ভোরে বাসায় দিয়ে গেছে। ততক্ষণে তার চেতনা ফিরে এসেছে। আর তুমি কিনা তাকে না-দেখেই চলে এলে! ঘরে না ঢুকে কিছু জিজ্ঞেস না করে বেরিয়ে গেলে বাসা থেকে!
মিথ্যা বলেছে তোমাকে। শাশুড়িও মিথ্যা বলে আমাকে কৌশলে বাসায় ফিরিয়েছিল। সে ঠিকই রাতে ঘরে ছিল!
সত্য-মিথ্যা যাচাই করবে না? মনগড়া ধারণা দিয়ে কি জীবন চলবে?
লেকচার দিয়ো না, আম্মু। ওর চালাকি আমি বুঝি। হাড়ে-হাড়ে, কোষে কোষে ওকে চিনে ফেলেছি আমি। তার সঙ্গে ঘর করা মানে নরকে বাস করা। নরকে থাকতে বলছে আমাকে?রোষের পারদ তুঙ্গে উঠে যাওয়ায় উত্তর না শুনে ও চট করে লাইন কেটে মুঠোফোনের সুইচ বন্ধ করে দিল। আর কী মেসিজ এসেছে, কে কে কল করেছে, কিছুই দেখার সময় পেল না।
আপা, লাইন ক্লিয়ার হয়ে গেছ। বোধ হয় বড় কোনো ভিআইপি গিয়েছিল। আশা করছি আর সময় বেশি লাগবে না। শান্ত হোন, আপা।
শুদ্ধ উচ্চারণে চালকের কথা শুনে চমকে উঠল ও।
শান্ত হোন কথাটা ওর গালে চড় বসিয়ে দিল। রেগে উঠতে গিয়েও রাগল না। দক্ষতার সঙ্গে নিজেকে নিয়ন্ত্রণ করে প্রশ্ন করল, আপনি পড়াশোনা করেছেন!
চালক কথাটা শুনেছে স্পষ্ট। তারপরও মাথা ঘোরাল না। কথার জবাব না দিয়ে চুপ মেরে রইল। অটো চলছে। যেভাবে চলার কথা সেভাবে চলছে না। ধীরে ধীরে চলছে। সূর্য বেশ উপরে উঠে গেলেও কুয়াশা কাটছে না। শীতও যে খুব বেশি, তাও না। তবু কাঁধের শালটা গায়ে জড়িয়ে ঠিকঠাক হয়ে আবার প্রশ্ন করল, প্রশ্নের জবাব দিচ্ছেন না কেন। শোনেননি?
শুনেছি।
ভদ্রতা হচ্ছে শোনা কথার জবাব দেওয়া।
জানি।
তো! জবাব দিচ্ছেন না কেন?
প্রশ্নটা কেন করেছেন, জানতে পারি? বুঝলে জবাব দিব। আপনার প্রশ্নের পেছনের প্রশ্ন মাথায় টোকা দেয়নি। জবাব কী দিব, বলুন?
আবারও চমকে উঠল মিতু। এত সুন্দর করে কথা বলতে পারে যে ছেলে সে নিশ্চয় উচ্চ শিক্ষিত হবে। জবাব ধরে নিল ও। পড়াশুনা করা ছেলেই মনে হলো চালককে। নিজে থেকে চুপ হয়ে গেল, উত্তর না পেয়ে খানিকটা অপমান বোধ করলেও নিজের দহনটা চাপা দিয়ে শান্ত হতে পারল। আর তখনই মাতৃস্নেহের খিদায় রোদ্দুরের জন্য কেমন যেন করতে লাগল। অস্থির অস্থির চনমনে অবস্থায় ও আবার হাতে নিল মুঠোফোন। আর ঠিক তখনই রেড সিগন্যালে আবার দাঁড়িয়ে গেল সিএনজি অটো।
এইটে টেলেন্টপুলে বৃত্তি পেয়েছিলাম চট্টগ্রাম জেলায়। এসএসসি পরীক্ষার সময় বাবা মারা যায়। আর পড়াশোনা হয়নি। রেজাল্টও ভালো হয়নি। তবে প্রচুর বই পড়ি। বই পড়াটা যদি শিক্ষাগত যোগ্যতা হয় তবে আমার জন্য তা বেশ উঁচুই হবে।
আরেকটা ধাক্কা খেল মিতু। ধারণা করেছিল চালক উচ্চ শিক্ষিত। মাস্টার্স পাস তো অবশ্যই করে থাকবে। ধারণা মিলল না। যে ছেলে এসএসসি পাস করতে পারেনি, তাকে উচ্চ শিক্ষিত বলা তো যাবেই না। শিক্ষিত বলাও উচিত নয়। তবে তার কথা বলার ধরনটা সুন্দর। কথার মানে তাকে শিক্ষিত বলা যেতে পারে।
বই পড়েন?
পড়ি। বললামই তো।
কার কার বই পড়তে ভালোবাসেন?
ওপারে শীর্ষেন্দু, সুনীল। আর এপারে সৈয়দ হক। হুমায়ূন।
বাহ! শীর্ষেন্দু পড়ে ফেলেছেন?
হ্যাঁ। তাঁর অনেক বই পড়েছি।
তাঁর বিখ্যাত দুটো বইয়ের নাম বলুন তো?
মানবজমিন, পার্থিব, দূরবীন।
বাব্বা! দুটোর জায়গায় তিনটে বইয়ের নাম বলে ফেলতে পারলেন!
আবার চলতে শুরু করল অটো। ঝাঁঝালো সব হর্ন বাজতে লাগল প্রায় সবকটা গাড়ি থেকে। আচমকা একটা ধাক্কা টের পেল মিতু। প্রচণ্ড ধাক্কায় ও উড়ে বাড়ি খেল চালকের পেছনে থাকা রডের গ্রিলের সঙ্গে। জ্ঞান হারিয়ে ফেলল মিতু।
স্পিড় সামলাতে না পেরে পেছনের চলন্ত অটো ধাক্কা দিয়েছে। ধাক্কা জোরালো না হলেও মিতুর আঘাতটা জোরালো হয়ে গেল। চালকের কোনো সমস্যা হয়নি। যাত্রীর কী অবস্থা হয়েছে দেখার জন্য পেছনে ফিরে বোঝার চেষ্টা করল সে।
যাত্রীকে পড়ে থাকতে দেখে দ্রুত সাইড করে অটো থামিয়ে ও দেখতে লাগল যাত্রীর অবস্থা। সর্বনাশ! কপাল ঢোল হয়ে ফুলে যাচ্ছে। রক্তপাত ঘটেনি বাইরে। ভেতরটা এত ফুলে গেল দেখে খানিকটা সময় ভ্যাবাচ্যাকা খেয়ে যাত্রীকে ওভাবে রেখেই ড্রাইভিং সিটে বসে ইঞ্জিন স্টার্ট দিয়ে ছুটে গেল হাসপাতালের দিকে। জরুরি বিভাগে এসে অটোর লক করা দরজা খুলে যাত্রীকে কোলে নিয়ে ছুটে গেল ও ডক্টরস ডিউটি রুমের দিকে। দুজন কর্তব্যরত নার্স ট্রলি নিয়ে ছুটে এসে শুইয়ে দিল রোগীকে। চিকিৎসক পরীক্ষা করে দেখলেন অবস্থা তত খারাপ নয়। চোখের কোণে আঙ্গুলের প্রেসার দেওয়ায় সঙ্গে সঙ্গে শরীর নড়ে উঠল। চিকিৎসকের মুখের রেখা দেখে দুশ্চিন্তার দাগ উড়ে গেল। তারপর বললেন, জ্ঞান ফিরে আসবে। তবু ব্রেনের একটা ইমেজিং করা উচিত।
চালক কিছুটা অবাক হয়ে পাশে দাঁড়িয়ে রইল। কী করবে বুঝতে পারছে না। প্রাথমিক চিকিৎসার একটা স্লিপ দিয়ে বললেন, এসব কিনে আনুন। আর এমআরআইর জন্য প্রস্তুত না থাকলে জোগাড় করে নিন।
আমি সিএনজি অটোচালক। ওনার কেউ না। চট করে ঘুরে চালকের মুখের দিকে আবার তাকালেন চিকিৎসক। কিছুক্ষণ ভেবে প্রশ্ন করলেন, ওঁনার পরিচয় পেয়েছেন?
না।
মুঠোফোনটা কোথায়? শেষ কল কোথায় করেছেন উনি, দেখে নিন।
সঙ্গে সঙ্গে চালক ছুটে এলো বাইরে। অটোর ভেতর খুঁজল। মুঠোফোন নেই। ব্যাগটাও। যাত্রীকে যখন ভেতরে নিয়ে গেল, তখন মনে হয়নি এসবের কথা। সড়কের পাশে এভাবে আর অটো রেখে দরজা খুলে কখনও সে দূরে যায়নি। বিপদের সময় কিছুই মনে ছিল না ওর। এখন এসে দেখে সব গায়েব। ভাগ্যিস অটোটাও গায়েব হয়ে যায়নি।
কী করবে এখন? অটো কার কাছে রেখে যাবে? যাত্রীর খোঁজ না নিয়ে চলে যাব? একের পর এক চিন্তা জেগে উঠতে লাগল ওর মাথায়।
হঠাৎ নজর এলো সড়কের পাশে দাঁড়িয়ে থাকা আরেকটা অটোর দিকে। চালকের উদ্দেশে সব ঘটনা খুলে বলল প্রথম, তারপর অনুরোধ করল, ভাই একটু কি দেখে রাখবেন আমার অটোটা? আমার যাত্রীর অবস্থা খারাপ। ভেতরে গিয়ে খোঁজ নিয়ে আসি। ডাক্তারকে বলে আসি মোবাইল ফোন আর ব্যাগ চুরির কথা?
উনি বিশ্বাস করবেন না। ভাববেন আপনিই মেরে দিয়েছেন। চালকদের প্রতি ভদ্র মানুষের কোনো ভালো ধারণা থাকে না।
মন খারাপ হয়ে গেল ওর। কথাটা ঠিক বলেছে, বুঝতে পেরেও মরিয়া হয়ে অনুরোধ করল, ভাই, যাব আর আসব। চিকিৎসককে না জানিয়ে তো আমার চলে যাওয়া উচিত হবে না।
আচ্ছা, যান। আমি যাত্রী পেয়ে গেলে অপেক্ষা করতে পারব না। বলে রাখলাম।
তাই সই। বলেই চালক দৌড়ে ভেতরে গিয়ে ডাক্তারের উদ্দেশে বলল, স্যার, ব্যাগ আর মোবাইল ফোন পেলাম না সিএনজির ভেতর। বোধহয় আমি ওনাকে নিয়ে ভেতরে আসার পর কেউ মেরে দিয়েছে।
কেউ, না কি আপনি, কে মেরেছে?
চালকের মাথায় বোমা পড়ল। হতভম্ব হয়ে বলল, আমি তো যাত্রীকে নিয়ে দৌড়ে এসেছি, স্যার।
যাত্রীকে নয়। সুন্দরী মেয়েটাকে নিয়ে এসেছেন। সুযোগ পেয়ে কোলে তুলে নিয়েছেন। তো কপালে আঘাতটা কি আপনি করেছেন, না আপনার কথিত ছিনতাইকারী?
কী বলছেন, স্যার?
কিছু বলছি না, প্রশ্ন করলাম।
আমি এখন কী করব? রাস্তার পাশে রেখে এসেছি সিএনজি। হয় চুরি হয়ে যেতে পারে অথবা সার্জেন্ট এসে মামলা দিয়ে দিতে পারে। আমি যাচ্ছি।
যাচ্ছি মানে? ওনার অভিভাবক কে হবে?
আমি তো অভিভাবক নয়ই, সিএনজির অটোচালক?
দিন। আপনার ড্রাইভিং লাইসেন্সটা দিন। যাচাই করে দেখি?
পকেট থেকে ড্রাইভিং লাইসেন্সটা বের করে দিল ও। ভাগ্যিস এটা পকেটে ছিল। সাধারণত সিএনজির ভিতর ফোল্ডারে থাকে। আরও রোগী আসছে। সঙ্গে উদ্বিগ্ন স্বজনদের ভিড়। চিকিত্সকের হাতে সময় নেই। তবুও ড্রাইভিং লাইসেন্সটা তিনি হাতে নিলেন। টেবিলে রেখে মুঠোফোনের ক্যামেরা অপশনে গিয়ে ছবি তুলে রাখলেন। রোগীর ফাইলের ঠিকানার জায়গায় লিখে রাখলেন সব তথ্য। তারপর বললেন, আলম, আপনাকে দেখে শিক্ষিত যুবকই মনে হচ্ছে। আর আপনি মানবিক কাজটাই করেছেন। তবু বলতে হয়, এটা পুলিশ কেস। তদন্তে প্রমাণিত হবে, কীভাবে ওনার আঘাতটা হলো, কীভাবে ব্যাগ আর মুঠোফোন খোয়া গেল, বিষয়টা নিয়ে খোঁজ-খবর করবে পুলিশ। ব্রট ডেথ বা ব্রট আনকনশাস অভিভাবকহীন রোগীদের নিয়ে ঝুঁকি পোহাতে হয়। আমাদের আদালতেও যেতে হয়। আপনিও সেই ভোগান্তির সঙ্গী হলেন।
আলম স্তব্ধ হয়ে গেল। ওদিকে রুজি রোজগারের উৎস সিএনজিটা নিয়েও চিন্তার চাপ বেড়ে গেল। পাহারার অটোর চালক যদি যাত্রী পেয়ে যায়, সে চলে যাবে। অরক্ষিত হয়ে যাবে তার সম্বল অটোটা। এসব ভাবনা থামিয়ে একবার ও তাকাল রোগিণীর মুখের দিকে। সঙ্গে সঙ্গে মায়া টের পেল। এই অসহায় মানুষটাকে এভাবে একা রেখে যাওয়া ঠিক হবে না, বুঝতে অসুবিধা হচ্ছে না। কেবল মনে পড়তে লাগল জ্যামে বসে তিনি তার মায়ের সঙ্গে কথা বলছিলেন। কেবল রাগ না, চিৎকার করছিলেন। চিৎকার করে লাইন। কেটে দিয়েছিলেন। মেয়েটা রাগী হলেও ভালো। শান্ত হওয়ার পর পড়াশোনার বিষয় জানতে চেয়েছিলেন। আপন হয়ে গিয়েছিলেন দুচার কথায়। এমন বিপদে কী করা উচিত। ঝামেলায় তো জড়িয়ে গেল ও। পালিয়ে যাবে কোথায়?
আলম, দাঁড়িয়ে আছেন কেন? ওনাকে অ্যাডমিশন দেওয়া হয়েছে। নিউরোসার্জারি ওয়ার্ডে ভর্তি দিয়েছি। যান। ওয়ার্ডবয় নিয়ে যাবে। রোগীর সঙ্গে থাকেন। জ্ঞান ফেরা পর্যন্ত, ওনার অভিভাবক না পাওয়া পর্যন্ত আপনিই এখন ডকুমেন্টেড অভিভাবক।
স্যার, যদি অভয় দেন একটা কথা বলি।
কী? বলুন। নির্ভয়ে বলুন।
ওনার একটা ছবি তুলে ফেসবুকে দিন। ওনার পরিচিত কারও নজরে পড়লে নিশ্চয় ছুটে আসবেন তারা। আর সবাইকে রিকোয়েস্ট পাঠান যেন তাঁরা শেয়ার দেন।
ভালো কথা বলেছেন। এটা করা যায় তবে অচেতন এ রোগীর কথা ইতিমধ্যে পুলিশে ইনফর্ম করা হয়ে গেছে। কেউ হারিয়ে গেলে বা নিখোঁজ হলে মানুষ প্রথমে নিকটের থানায় খোঁজ নেয়। সেখানকার তথ্য নিয়ে হাসপাতালে আসে। হারানো স্বজনকে পেয়ে যান তারা।
পুলিশের কথা শুনে ঘাবড়ে গেলেও আলম হাল ছাড়ছে না। আবার নিজের সিএনজি নিয়ে দুশ্চিন্তা থেকেও মুক্তি পাচ্ছে না।
ডিউটি নার্স এসে বললেন, এই যে এ অজ্ঞান রোগীর সঙ্গে কে আছেন, ওয়ার্ডে নিয়ে যান এ সিট খালি করুন।
ব্যস্ততার মাঝেও রোগিণীর ছবি তুলে নিলেন চিকিৎসক। প্রয়োজনে ছবিটা ফেসবুকে দেওয়া যাবে। চট করে এটি দেওয়া উচিত হবে না। অপেক্ষা করতে হবে। জ্ঞান যদি ফিরে আসে, তাহলে তো কথা নেই। এথিকস অনুযায়ী সব পথ বন্ধ হলে, পুলিশের কোনো সোর্স থেকে স্বজনরা খবর না পেলে তখন ফেসবুকে দেওয়া যেতে পারে, ভেবে রাখলেন তিনি।
রোগীকে ওয়ার্ডে-নেওয়ার জন্য তোড়জোড় করছে ওয়ার্ডবয়। ট্রলির পেছন পেছন আলম যন্ত্রের মতো হেঁটে যেতে লাগল। তার মনে উদয় হতে লাগল যাত্রীর বলা শেষ কথাটা–বাবা! দুটোর জায়গায় তিনটে বইয়ের নাম বলে ফেলতে পারলেন!
সাত
ঘুম থেকে উঠেই মায়ের কাছে যাওয়ার জন্য অস্থির হয়ে গেল রোদ্দুর। প্রমিতের চোখেও নেমে এসেছিল রাজ্যের ঘুম। মেয়ের কান্নায় ওরও ঘুম ভেঙে গেল। মেয়েকে সান্ত্বনা দিয়ে বলল মায়ের কাছে নিয়ে যাবে। তার আগে কল করল শাশুড়িকে।
মিতু বাসায় গিয়েছে, আম্মা?
না। ফেরেনি। তবে মোবাইলে কথা হয়েছে। রাগ করে লাইন। কেটে দিয়ে মোবাইল সুইচ অফ করে দিয়েছে। বলেছিল জ্যামে বসে আছে। আর কল করেনি। সুইচ অন করেনি।
এখন কী করব? রোদ্দুর কাঁদছে ওর মায়ের জন্য।
তুমি এখন কেমন আছো?
ভালো বোধ করছি। মনটা অস্থির হয়ে আছে। টেনশন হচ্ছে। মিতু এখনও বাসায় ফেরেনি জেনে দিশেহারা লাগছে।
প্রায় দুপুর হয়ে গেল! এখনও আসছে না। মোবাইলও অন করছে না! কী করব বুঝতে পারছি না আমিও। তুমি রোদ্দুরকে নিয়ে আমাদের বাসায় চলে এসো। বলেই লাইন কেটে দিলেন তিনি। শাশুড়ির কথা শুনে ভীত হয়ে গেল প্রমিত। মিতুর যে রাগ তা থেকে যেকোনো ভয়াবহ কোনো ঘটনা ঘটিয়ে ফেলতে পারে ভেবে দম বন্ধ বন্ধ লাগতে শুরু করল। রোদ্দুরের কান্না ওকে ভেঙেচুড়ে নতুনভাবে জাগিয়ে দিতে লাগল। একই সঙ্গে আলি আকবর স্যারের কথাও মনে হানা দিতে শুরু করেছে। নিজের দোষটা ধরার চেষ্টা করে ও আবিষ্কার করল সত্যিই কম সময় দিতে পারে পরিবারকে। তাতে মিতুর মনে। চাপ তৈরি হয়ে থাকা স্বাভাবিক। স্বাভাবিক চাপ থেকে রেগে রেগে থাকে ও। হুট হুট তা সীমা ছাড়িয়ে যায় ঠিক। তবে সে যে স্বামীকে প্রাণপণে ভালোবাসে তার মধ্যে কোনো খাদ নেই। নিজেকে খুঁড়ে দেখতে গিয়েও ও আবিষ্কার করল জৈবিক সত্তার লালসার চিত্র। এক্সবুমর সঙ্গে সম্পর্কটার গভীরতা নেই। ফালতু মজা করতে করতে গভীরতা তৈরি হচ্ছে কিনা ভেবে শঙ্কিত হলো। একারণেই হয়তো মিতুকে না-বুঝে অবহেলা করে যাচ্ছে, নিজে তা বুঝতে পারছে না। আমি তো মিতুরই আছি। মিতুও আমার। এ বিশাসের ফাঁক দিয়ে অন্য কোনো চারাগাছ গজিয়ে উঠতে পারে ভেবেও শঙ্কিত হয়ে উঠল। নিজেকে ভালো করে আবিষ্কার করতে না পারলেও নিজের দোষত্রুটির গন্ধ পেয়ে চমকে চমকে উঠতে লাগল প্রমিত।
আব্বু, চলো। আম্মুর কাছে চলো। বাবার হাত ধরে ঝাঁকি দিয়ে বলল রোদ্দুর।
যাব। আগে হাত মুখ ধুয়ে কিছু খেয়ে নাও।
না। আমি খাব না। আম্মুর কাছে যাব।
মেয়েকে কোলে তুলে নিল প্রমিত। মায়ের জন্য মনের আকুলতা ওর মধ্যেও দিশেহারা অবস্থা তৈরি করে ফেলল।
এ সময় সায়েরা আমিন এসে বোঝাতে লাগলেন নাতনিকে।
তোমার আম্মুর সঙ্গে কথা হয়েছে তোমার নানু ভাইয়ের। সে ভালো আছে। ভেবো না।
আমি কথা বলব। মোবাইল ফোনে ধরিয়ে দাও। বলেই ও ছুটে গেল বাবার সেটের দিকে। বাবার হাতে তুলে দিয়ে বলল, কল করো। আম্মুর সঙ্গে কথা বলব।
কিছুক্ষণ আগে শাশুড়ির সঙ্গে কথা বলে ও জেনেছে মিতুর মোবাইল ফোন সুইচ অফ হয়ে আছে। কল করেও ধরা যাচ্ছে না তাকে। জেনেও মেয়ের আবদার পূরণের জন্য আবার কল করল।
মোবাইলটি বন্ধ আছে স্বয়ংক্রিয় শব্দ তিনটে আঘাত হানল মস্তিষ্কে। তারপর সেট ধরিয়ে দিলো মেয়ের কানে।
না, না। আমি আম্মুর কথা শুনব। আম্মুর কাছে যাব। শব্দ তিনটে রোদ্দুরকে আরও বেপরোয়া করে তুলল।
সায়েরা আমিন আবার নাতনিকে আদর করতে করতে এগিয়ে গেলেন। রোদ্দুর তাতে সাড়া না দিয়ে লাফ দিয়ে খাটে উঠে বালিশে মুখ ডুবিয়ে কাঁদতে লাগল।
প্রমিত খাটে এসে পাশে বসে মেয়ের মাথায় হাত বুলিয়ে বলতে লাগল, চলো, নানুর বাসায় চলো।
সঙ্গে সঙ্গে উঠে বসল রোদ্দুর। হাতের উল্টো পিঠ চোখ মুছে বলল, চলো।
আট
নিউরোসার্জারি ওয়ার্ডে ঢুকে মাথা ধরে গেল আলমের। ফরমালিনের গন্ধ তো আছে, একই সঙ্গে রোগীর আর স্বজনদের ভিড় দেখে ঘাবড়ে গেল ও। কী করবে? কার সঙ্গে কথা বলবে? এক চালকের জিম্মায় রেখে আসা নিজের আয় রোজগারের উৎস অটোর চিন্তায়ও দিশেহারা হয়ে যেতে লাগল।
সব টেনশন চেপে বসছে। শুধু বসে যাচ্ছে তা নয়, চক্রবৃদ্ধি হারে বাড়ছে। অসহায় আলম ট্রলির সঙ্গে হেঁটে চলে এলো নির্ধারিত বেড নম্বরের কাছে। খালি বেড পাওয়া যায় না বললে চলে। তবু বেড পাওয়া গেল। এ ওয়ার্ডে রোগীর চাপ কম থাকে। তবে হঠাৎ হঠাৎ চাপ বেড়ে যায়। এ মুহূর্তে কম। বেড়ে তোলার পর নড়ে উঠল মিতু।
যাত্রীকে নড়ে উঠতে দেখে শুকনো পরানটা ভিজে উঠল। উনি অপরিচিত যাত্রী, ভুলেও মনে এলো না কথাটা। ভেতরের কেউ, একদম গভীর থেকে, মমতলে টোকা দিয়ে পরম মমতায় জাগিয়ে তুলল। কপালে হাত রেখে আলম প্রশ্ন করল, চোখ খুলুন। এই যে আমি, আলম, অটোচালক, আছি আপনার পাশে।
চোখ খুলল না। নড়াচড়াও না। তবে চোখের পাতা খানিকটা কেঁপে কেঁপে ওঠায় কঠিন ভয়টা উড়ে গেল আলমের মন থেকে। উনি বেঁচে আছেন–বোধটাও স্বস্তি দিল। আর তার ফাঁক দিয়ে মনে পড়ে গেল নিজের অটোটার কথা।
কর্তব্যরত নার্সের উদ্দেশে বলল, আপা। আমি রাস্তার পাশে গাড়ি রেখে এসেছি। নিরাপদ জায়গায় পার্কিং করে আবার আসছি। যেতে পারি?
আলমের মুখের দিকে তাকিয়ে নার্স বললেন, এমন সিরিয়াস রোগী ফেলে বাইরে যাবেন?
যাওয়ার কি ইচ্ছে হয় এমনি এমনি! প্রয়োজন আছে, আপা।
কৌশলে ও গাড়ি শব্দটা ব্যবহার করেছে। ড্রাইভার বা সিএনজি চালক নয়।
অ্যাডমিশন শিটের ওপর দেখলাম চালকের নাম লেখা আছে। আপনি কে হন ওনার?
ধরা খেয়ে আলম বলে দিল আসল কথা, ওনার কেউ না। আমি সিএনজি অটোচালক। কথাটা শোনামাত্র ত্বরিত মাথা ঘুরিয়ে আলমের মুখের দিকে তাকালেন নার্স। আর তখনই অ্যাডমিশন শিট দেখিয়ে বললো, দেখছেন, এটা?
না। কী এটা?
দেখুন সিল মারা আছে–পুলিশ কেস।
জরুরি বিভগের কর্তব্যরত চিকিৎসকের কথা যে কেবল কথার কথা ছিল না, বুঝতে পেরে হতবাক হয়ে চুপ মেরে রইল ও।
ইচ্ছা করলেই আপনি চলে যেতে পারেন না। চলে গেলেও পুলিশ আপনাকে খুঁজে বের করবে। নানা ভোগান্তি চরমে উঠবে তখন। নার্স আবারও বললেন।
কথা বেরোচ্ছে না। আলমের কণ্ঠনালি অসাড় হয়ে গেছে। গলার ভেতরের পেশিও ঠেসে ধরেছে গলার স্বর। শাসও বেড়ে যাচ্ছে দ্রুত।
কী? এমন ভয় পেলেন কেন? কোনো ক্রাইম করেছেন?
না। এবার দৃঢ় গলায় জবাব দিল আলম।
এমনি এমনি অপরিচিত রোগীর উপকার করতে এসেছেন?
না।
তো। কী স্বার্থ?
স্বার্থ নেই।
আপনি কি নিজেকে খুব মানবিক মনে করেন?
হ্যাঁ। জোরেই শব্দটি ব্যবহার করল আলম। হ্যাঁ-এর দাপুটে স্বর নার্সের ভেতরটা নাড়িয়ে দিল। চালকের স্বার্থটা বুঝতে পেরে আর কোনো প্রশ্ন না করে রোগীর সেবায় মন দিলেন তিনিও।
গলার স্বর খুলে যাওয়ার পর ভয় উড়ে গেছে। ভয়শূন্য আলম বলল, আমি যাব আর আসব। ধরে নিন আমিই ওনার অভিভাবক। পুলিশ কেস হয়েছে তার জন্য নয়, মনের টানেই তাকে পরিবারের হাতে পৌঁছে দেওয়া পর্যন্ত আমার দায়িত্ব।
নার্স বাধা দিল না। উনি বুঝে গেছেন এ ছেলের মধ্যে ভণ্ডামি নেই। ঘটনার টানে হয়তো জড়িয়ে গেছে এমন দুঃখজনক ঘটনায়।
আরেকবার রোগীর কপালে হাত রাখল আলম। না। ঠাণ্ডা নয়। স্বস্তি পেল অনুভবে। তারপর দ্রুত বের হতে গিয়ে দেখল এক রোগীর বেডের পাশে, রোগী ঘুমুচ্ছে, ফ্লোরে পড়ে আছে আজকের নিউজ পেপার। প্রথম আলোর প্রথম পৃষ্ঠায় ছাপা হয়েছে সড়কে দুর্ঘটনা ও মৃত্যু দুটোই বেড়েছে। পত্রিকার শিরোনাম দেখে ভীত হয়ে গেল তা নয়, মন খারাপ হয়ে গেল ওর। মেঝেতে পড়ে থাকা পেপারটা বেডের ওপর তুলে দিতে গিয়ে কৌতূহলী হয়ে পড়ে নিল আরও কয়েকটি গ্রাফিকেল উপস্থাপনার তথ্য : সড়ক দুর্ঘনায় ২০১৯ সালে মোট নিহত ৫.২২৭। এর মধ্যে পেছন থেকে ধাক্কায় নিহত হয়েছেন ১০৫।
ধাক্কা শব্দটা বুকে কাঁপন ধরিয়ে দিল। ওর অটোকে ধাক্কা দিয়েছে আরেক অটো। ধাক্কায় আহত হয়েছেন অচেনা মহিলা যাত্রী। ট্রিটমেন্ট শিটে লেখা হয়েছে নাম জানা নেই। বাহকের নাম তার। ধাক্কায় নিহত হওয়ার সম্ভাবনা উড়িয়ে দেওয়া যাচ্ছে না। বছরে ১০৫, সংখ্যাটা তো কম নয়। এ সংখ্যার অংশ হবে না তো আজকের অচেনা মহিলা যাত্রী? ভাবনার দাপটে কেঁপে উঠল পুরো শরীর। পেপারটা বেডে রেখে সে এগিয়ে গেল সামনে।
নয়
উবার থেকে নেমে একছুটে নানু বাড়ি ঢুকল রোদ্দুর। নানুভাইকে পেয়ে ঝাঁপিয়ে ধরল ও। নানুর শাড়ির আঁচল টেনে চিৎকার করে রোদ্দুর বলতে লাগল, আমার মাম্মি কোথায়?
জবাব দিলেন না রোদ্দরের নানু আসমা বেগম।
তোমার মাম্মির সঙ্গে কথা হয়েছে। কথা বলার পর আবার মোবাইল ফোন বন্ধ রেখেছে।
আসেনি কেন বাসায়? কোথায় গেছে? আমাকে ফেলে কোথায় গেছে? প্রশ্নের জবাবে জানা নেই কারও। সবাই চুপ হয়ে আছে।
রোদ্দুর কাঁদছে। কাঁদুক। ভাবলেন আসমা বেগম। প্রমিত একবার কন্যাকে জড়িয়ে ধরতে গেল।
এক ঝটকা দিয়ে দূরে সরে গেল রোদ্দুর। খাবার টেবিলে ছিল একটা ভরা গ্লাস। ছুঁড়ে মারল সে ওটা। দেয়ালে আছড়ে পড়ে ঝনঝন করে ভেঙে গেল।
তুমি আমাকে ধরবে না। তোমার আদর চাই না। আমার মাম্মিকে বকেছো তুমি। আমার মাম্মিকে এনে দাও।
মেয়ের কষ্ট দেখে পাথর হয়ে গেল প্রমিত। রোদ্দুরের নানুও। নিজের প্রতি রাগ হলো। কেবলই মনে হতে লাগল রোদ্দুর বড় হয়ে কখনও ওকে শ্রদ্ধা করবে না। ঘৃণা করবে। আর এ কষ্টের কারণে মন থেকে ওকে দূরে ঠেলে দিবে। বউয়ের খোঁজ পাওয়া যাচ্ছে না, বিষয়টা থেকে বড়ো ঘটনা এখন কন্যার মমতা হারানোর ভয়।
ভয় নিয়ে আবার কল করল মিতুর নম্বরে। না। এখনও মুঠোফোন চালু করেনি সে! ভয় নয়। এবার ক্রোধ জেগে উঠতে লাগল ওর মনে। আর সঙ্গে বাজে চিন্তা–রাগেরও তো একটা সীমা থাকা দরকার। ওকে যা শাস্তি দেওয়ার আছে দিক। কন্যাকে কেন দেবে। রাগ আর অভিমানের মিশ্র অনুভবে রোদ্দুরের সামনে থেকে সরে গেল প্রমিত। দরজা খুলে বাইরে যাওয়ার জন্য পা বাড়াল। সঙ্গে সঙ্গে অনেকটা উড়ে এসে রোদ্দুর ঝাঁপিয়ে ধরল বাবাকে। শার্ট খামছে ধরে বলে বসল, তুমি কোথায় যাও। আমার মাম্মিকে ফিরিয়ে দিয়ে যাও। তোমার বাড়িতে আর যাব না আমরা। এ বাড়িতে থাকব।
এতটুকু মেয়ের কথা শুনে প্রমিতের পা অবশ হয়ে গেল। থমকে দাঁড়িয়ে পেছন ফিরে মেয়েকে দেখে বলল, তোমার মা রাগ করে নিজেকে লুকিয়ে রেখেছে। আমি জানি না কোথায় লুকিয়েছে। তুমি ভেবো না। রাগ কমে গেলে বাড়ি ফিরবে সে।
না, তুমি বকেছ মাম্মিকে।
বকিনি। তুমিই তো দেখেছো, আমাকে না দেখে আমাদের ঘরে না ঢুকে বাইরে থেকে চলে গেছে সে। আমি কখন বকলাম!
ঘটনা মনে পড়ল রোদ্দুরের। বাপি বকেছে দেখেনি সে। তবু মায়ের পক্ষ নিয়ে বলল, আরেক দিন বকেছো।
আচ্ছা বকেছি। এখন স্যরি। তোমার মাম্মি এলে স্যরি বলব।
কথা কানে তুলল না। সে আবার ছুটে গেল নানা ভাইয়ের কাছে।
আবার কল দাও, নানু।
আসমা বেগম নাতনির কথা রাখলেন। আবার কল দিয়ে রোদ্দুরের কানে ধরিয়ে দিলেন। সেট বন্ধ। ওর বুকের ধুকপুক বেড়ে গেল। কেন বেড়েছে জানে না ও।
ভাঙা গ্লাসের টুকরো জোড় দিতে গিয়ে হঠাৎ জানালার পাশে রাখা পেপার স্ট্যান্ডে চোখ গেল আসমা বেগমের। পেপারে হেড লাইনে চোখ গেল, ঢাবির ছাত্রীকে রাস্তা থেকে তুলে নিয়ে ধর্ষণের অভিযোগ। বুম করে মাথায় বোমা ফাটলেও দিনে দুপুরে এমন কাণ্ড ঘটতে পারে না ভেবে নিজেকেই নিজে বোধ দিলেন। পেপারটা গুছিয়ে রাখতে গিয়ে ভেতরের একটা হেড লাইনে চোখ স্থির হওয়ার সঙ্গে সঙ্গে এবার তার শ্বাস বেড়ে গেল : বাড়ি থেকে রাগ করে রাস্তায় নেমে গাড়ির তলে চাপা খেয়ে আত্মাহুতি দিয়েছে এক কিশোরী।
শ্বাস আরও বেড়ে গেল। রোদ্দুরের সে দিকে খেয়াল নেই। সে আবার খাটে উঠে শুয়ে পড়েছে। কিছুটা শান্ত মনে হচ্ছে তাকে। বাইরের দরজা দিয়ে রোদ্দুরকে দেখা যাচ্ছে। শান্ত হয়েছে দেখে প্রমিত দূর থেকে ধীরে ধীরে এগিয়ে যেতে লাগল ওর দিকে। ঘরে ঢুকেই দেখল জানালার পাশে সোফায় বসে আছেন শাশুড়ি। হাঁপাচ্ছেন। সটান দেখে ঘাবড়ে গিয়ে ও পাশে গিয়ে প্রশ্ন করল, খারাপ লাগছে, আম্মা?
কথা বলতে পারছেন না! এমন তো কখনও হয়নি। শ্বাসকষ্টের রোগ আছে, তাও জানেননি কখনও। জামাতার প্রশ্নের জবাব দিতে পারছেন না। খাটে শুয়ে দৃশ্যটা দেখল রোদ্দুর। নানুর কষ্টটা বুঝতে পারল। ছুটে এসে নানুর কোল ঘেঁষে বসার চেষ্টা করল সে। নানু তাকে আদর করতে পারছেন না দেখে বলল, বাপি। নানু ভাইকে ওষুধ দাও। নানু ভাইয়ের কষ্ট হচ্ছে।
অনেক কষ্টের মাঝেও বুকে সাহস ফিরে এলো। রোদ্দুরের মাথায় হাত বুলিয়ে দিতে লাগলেন আসমা বেগম।
শাশুড়ির এ অবস্থা দেখে ঘাবড়ে গেল প্রমিত। কী করবে না করবে, বুঝতে পারল না। শশুরকে ফোন করার জন্য সেট অন করতে করতে দেখল শাস বাড়ছে না। কমছেও না। একই রকম আছে। দিশেহারা হয়ে কল করতে করতে বারান্দায় চলে এলো ও। হা কল ধরেছেন রোদ্দুরের নানা।
কী খবর, প্রমিত?
খবর ভালো না।
কেন? মিতু এখনও বাসায় ফিরেনি?
না। ওর জন্য নয়। আম্মা যেন কেমন করছে।
তোমার মা?
না। শাশুড়ি আম্মা।
বলো কি? কী করছে?
শাস কষ্ট উঠেছে ওনার।
ওর তো কখনও শাস কষ্ট রোগ ছিল বলে জানি না!
এখন হচ্ছে। আমি অ্যাম্বুলেন্স কল করেছি। আপনি হাসপাতালে চলে আসুন।
আলি আশরাফ চৌধুরী, প্রমিতের শশুর কিছুটা সময় স্তব্ধ থেকে বললেন। ওকে।
রোদ্দুর হাত বুলাতে লাগল নানুর বুকে। ও ভেবেছে নানুকে ধমক দিয়েছে বলে নানুর শাসরোগ উঠেছে। অবুঝ মনের ভেতর থেকে ভয় বেরিয়ে এলো। দিশেহারা হয়ে বলল, আমি আর গ্লাস ভাঙব না। তুমি ভালো হয়ে যাও, নানুভাই।

