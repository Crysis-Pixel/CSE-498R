সাহিত্য মানব জীবনের সার্বিক পরিচয়কে তুলে ধরে। মানুষের সুখ, দুঃখ, হাসি, কান্না, আনন্দ, বেদনার কথা সাহিত্যে ফুটে ওঠে। তাই বলা হয়ে থাকে, মানুষের সার্বিক জীবনবোধের পরিচয় মেলে সাহিত্যে। আর মানুষের সার্বিক জীবনবোধের সঙ্গেই জড়িয়ে আছে ধর্ম। আর এ কারণেই সাহিত্যে এসেছে ধর্মের প্রভাব। সাহিত্যে ধর্মের প্রভাব কখনো এসেছে লেখকের সচেতনতায়, কখনো বা এসেছে লেখকের অজ্ঞাতেই। লেখকের ব্যক্তিজীবন, জন্মস্থান, পাঠ অভ্যাস, সামাজিক-রাজনৈতিক-অর্থনৈতিক প্রেক্ষাপট ইত্যাদি কারণে সাহিত্যে ধর্মের প্রভাব পড়ে। বাঙালির জীবনে ধর্মের প্রভাব সব সময়ই ছিল। জীবনের প্রতিটি ক্ষেত্রে ধর্মের প্রভাব পড়েছে। আর এ কারণে বাংলা সাহিত্যেও ধর্মের প্রভাব পড়েছে। মধ্যযুগে রচিত বাংলা সাহিত্যের দিকে তাকালেই আমরা দেখতে পাই, তখন ধর্মের প্রভাব কেমন ছিল। মধ্যযুগে রচিত মঙ্গলকাব্য, বৈষ্ণব পদাবলি, অনুবাদ সাহিত্যগুলোতে ধর্মের প্রভাব ছিল ব্যাপক। মঙ্গলকাব্যগুলোতে বিভিন্ন দেবদেবীর মাহাত্ম্য বর্ণনা করা হয়েছে। চণ্ডীমঙ্গলকাব্যে চণ্ডীদেবীর মাহাত্ম্য, মনসামঙ্গলকাব্যে সাপের দেবী মনসার মাহাত্ম্য বর্ণিত হয়েছে। এগুলোতে যেমন দেবদেবীর মাহাত্ম্য বর্ণিত হয়েছে, তেমনি এসেছে বাঙালির সমাজ জীবনের চিত্র। বৈষ্ণব পদাবলিতে শ্রীকৃষ্ণের প্রতি রাধা ও গোপীদের আকুতি-নিবেদন ইত্যাদি সুন্দরভাবে ফুটে উঠেছে। অনুবাদ সাহিত্যের মধ্যে কাশীরাম দাসের মহাভারত ও কৃত্তিবাসের রামায়ণ উল্লেখযোগ্য। এগুলোতেও দেবদেবীর মাহাত্ম্য ও মানুষের নানা কর্মকাণ্ডের কথা বর্ণিত হয়েছে। এভাবে মধ্যযুগের সাহিত্যে ধর্মের প্রভাব দেখা যায়। আধুনিক যুগেও ধর্মের প্রভাব দেখা যায় অনেক সাহিত্যে। নজরুল ইসলামের কবিতায় ইসলাম ধর্মের গৌরবগাথা যেমন বর্ণিত হয়েছে, তেমনি হয়েছে মা কালী, দুর্গা, শিব ইত্যাদি দেবদেবীর বন্দনা। বিভূতিভূষণ, তারাশঙ্কর, শরৎচন্দ্রের অনেক গল্প-উপন্যাসে ধর্মের প্রভাব দেখা যায়। কাজেই বাংলা সাহিত্যে ধর্মের প্রভাব যে ব্যাপক তা বিভিন্ন যুগের সাহিত্য পাঠ করলেই বোঝা যায়। আর এই প্রভাব কোনো যুগেই অস্বীকার করার উপায় নেই। সাম্প্রতিককালের সাহিত্যেও ধর্মের প্রভাব দেখা যায়। তবে তা আধুনিক চেতনায় উদ্ভাসিত। বিভিন্ন সময়ে বিভিন্নভাবে ধর্মের যে প্রভাব সাহিত্যে পড়েছে তাতে বাংলা সাহিত্য হয়েছে আরও সমৃদ্ধ।