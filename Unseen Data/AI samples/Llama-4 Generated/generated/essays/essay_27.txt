সময় যে অত্যন্ত মূল্যবান তা আমরা প্রায় সবাই জানি এবং স্বীকার করি। কিন্তু, সময়ের কাজ সময়েই করতে হবে এই বাস্তব সত্যটি আমরা প্রায়শই ভুলে যাই। সময় এবং স্রোত কারও জন্য অপেক্ষা করে না-এই প্রবাদটি আমরা সর্বদাই ব্যবহার করি। অথচ এই প্রবাদটির মর্মার্থ আমরা অনেকেই বুঝতে চেষ্টা করি না। কেননা মানুষের জীবনে এমন অনেক ঘটনা আছে যখন সে সময়ের কাজ সময়ে না করার কারণে অথবা সময়কে কাজে না লাগানোর জন্য আফসোস করতে দেখা যায়। ছাত্রজীবনে যারা লেখাপড়ায় সময়ের সদ্ব্যবহার করেনি পড়ালেখা শেষে তাদেরকে সেই অসময় কাজের জন্য অনুশোচনা করতে দেখা যায়। কর্মজীবনেও একই ঘটনা ঘটতে দেখা যায়। নির্দিষ্ট সময়ের মধ্যে যারা কাজ শেষ করতে পারে না তাদেরকে সময়মতো কাজ শেষ না করার জন্য নানারকম জবাবদিহিতার সম্মুখীন হতে হয়। ফলে জীবনের অনেকটা সময় তাদেরকে শুধু অনুশোচনা ও আফসোস করতে দেখা যায়। এভাবে সময় নষ্ট করার কারণে জীবনে নেমে আসে ধ্বংস ও বিপর্যয়। তাই মানুষের উচিত সময়ের সদ্ব্যবহার করা। সময়ের কাজ সময়েই শেষ করা। কেননা সময়ের সদ্ব্যবহারের মাধ্যমেই জীবনে সফলতা অর্জন করা সম্ভব। যে ব্যক্তি জীবনে সময়ের সদ্ব্যবহার করেনি তার পক্ষে জীবনে উন্নতি করা কখনোই সম্ভব নয়। সময়ের গুরুত্ব তাই সবাইকে বুঝতে হবে। সময় কারও জন্য অপেক্ষা করে না। একবার চলে গেলে তা আর কখনোই ফিরে আসে না। ফলে জীবনকে সার্থক করতে হলে সময়ের সঠিক ব্যবহার নিশ্চিত করতে হবে। সময়ের কাজ সময়েই শেষ করতে হবে। কেননা মানুষের জীবনে সময়ের গুরুত্ব ও মূল্য অপরিসীম।