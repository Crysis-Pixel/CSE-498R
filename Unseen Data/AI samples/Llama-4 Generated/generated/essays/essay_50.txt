ভারতবর্ষের শিক্ষিত বলিতে যাহাদিগকে বুঝায়, তাহারা ইংরেজ-সাহিত্যের দৌলতে শেক্সপীয়র-মিণ্টন-বায়রণের সহিত ঘনিষ্ঠভাবে পরিচিত, এবং তাঁহাদেরই লেখনীমুখে য়ুরোপীয় দর্শন ও বিজ্ঞানের আদি-অন্ত পাঠ করিয়া থাকেন। ফলে তাঁহাদের কাছে ভারতবর্ষের প্রাচীন ঐতিহ্য-সম্পদের কথা অপরিচিত ঠেকিলেও য়ুরোপীয় ঐতিহ্যের সহিত তাঁহারা সুপরিচিত। অথচ যে-দেশের, যে-ভাষার ও যে-সাহিত্যের সংস্পর্শে আসিয়া তাঁহারা মানুষ হইয়াছেন বলিয়া পরিচয় দেন, সে-দেশের ইতিহাস-সম্বন্ধে তাঁহাদের ধারণা অত্যন্ত অস্পষ্ট; সে-ভাষায় অনর্গল কথা কহিতে বা লিখিতে তাঁহাদের লজ্জা করে না—এমন নয়, কিন্তু তাহাতে তাঁহাদের যথেষ্ট দখল নাই; আর, সে-সাহিত্যের আসরেও যে-সে লোকের প্রবেশ নিষেধ। কিন্তু পরমুখাপেক্ষী বিদেশী-ভাষায় এতখানি দখল থাকিলে কী হয়, যখন দেখি যে, নিজের মাতৃভাষায় দুই-চারিটা সহজ সরল কথা বলা বা লেখা তাঁহাদের পক্ষে একপ্রকার অসম্ভব ব্যাপার। তাহার উপর আবার বিলাত-ফেরত ডিগ্রিধারী কিছু লোক আছেন, যাঁহারা নিজেদের মাতৃভাষায় ভাবপ্রকাশ করিতে লজ্জিত; এবং হয়তো বা নিজের দেশের লোকের মধ্যে মাতৃভাষায় ইংরেজি-মিশানো টানিয়া-টানিয়া বুলি কহিতেই গৌরব বোধ করেন। অথচ ইহাই আমাদের দেশের শিক্ষিত-সমাজের রীতি ও অভ্যাসে দাঁড়াইয়া গিয়াছে।

দেশী লোকের সহিত কথোপকথনকালে ইংরেজি-ভাষার প্রয়োগ করিয়া থাকি, এবং হয়তো-বা তাহাদের নিকট নিজের দেশীয় ভাষাকে হেয় প্রতিপন্ন করিতে পারিলেই আত্মগৌরব অনুভব করি। ফলে, আমরা যাঁহারা নিজেদের শিক্ষিত বলিয়া পরিচয় দিই, তাঁহাদের রচনায়ও এই দুর্বলতার পরিচয় মেলে। বাঙালির লেখা বইতে দেখিতে পাই, হয়তো-বা প্রয়োজনীয় সংজ্ঞাটুকু বাংলায় দেওয়া হইল না অথবা বাংলা পরিভাষাটুকু ব্যবহার করিতে লজ্জা করিল; অথবা প্রবন্ধের ভিতর একটা ইংরেজি Citation দিলে যেন লেখকের পাণ্ডিত্যের গভীরতা ও প্রসারতা বাড়িয়া যায়। ইহা নিতান্তই হাস্যকর। সাহিত্যের আসরে বিদেশী-ভাষার দখল দেখাইবার এই প্রয়াস বড়ো করুণ। বিদেশী সাহিত্যে যাঁহারা সুপণ্ডিত, তাঁহারা নিজের মাতৃভাষা ও সাহিত্যকে সমৃদ্ধ করিবার জন্যই বিদেশী সাহিত্যের আলোচনা করেন; বিদেশী সাহিত্যের রস আস্বাদন করিয়া নিজের মাতৃসাহিত্যের আসরেই যে তাহার যথার্থ মূল্য নির্দেশ করিয়া যান। বিদেশী-ভাষা ও সাহিত্যের চর্চা করিয়া সেই উপায়ে নিজের ভাষা ও সাহিত্যকে বঞ্চিত করা কখনোই মস্তিষ্কের বা রুচির পরিচায়ক নয়।