ভ্রমণ মানব জীবনকে নতুনভাবে বাঁচতে শেখায়, নতুন করে ভাবতে শেখায়, নতুন পথের সন্ধান দেয়। ভ্রমণ মানুষের মনকে প্রশস্ত করে, জ্ঞানের পরিধি বাড়ায়, জানার আগ্রহ বাড়ায়। পৃথিবীতে অনেক মানুষ আছেন যারা ভ্রমণকে ভালোবাসেন। তাদের কাছে ভ্রমণ আনন্দের, পরিতৃপ্তির ও শিক্ষার। পর্যটন একটি দেশের আর্থসামাজিক উন্নয়নে বিশেষ ভূমিকা রাখে। দেশের আর্থসামাজিক উন্নয়নে পর্যটন খাতের গুরুত্ব অপরিসীম। দেশের দর্শনীয় স্থানগুলোকে আন্তর্জাতিকমানের পর্যটন কেন্দ্র হিসেবে গড়ে তুলতে পারলে বৈদেশিক মুদ্রা অর্জনে এর ভূমিকা থাকবে। সরকারের পাশাপাশি ব্যক্তি উদ্যোক্তাদেরও এ বিষয়ে এগিয়ে আসতে হবে। সারা পৃথিবীতে পর্যটকদের কাছে সবচেয়ে আকর্ষণীয় পর্যটনকেন্দ্র হিসেবে পরিচিতি রয়েছে সুন্দরবনের। সুন্দরবনের অপরূপ সৌন্দর্য মানুষের কল্পনাশক্তিকে বাড়িয়ে দেয় বহুগুণ। নিঝুম দ্বীপ, কক্সবাজার সমুদ্রসৈকত, মহেশখালী, সেন্টমার্টিন দ্বীপও আমাদের দেশের গর্ব। প্রবল উৎসাহ নিয়ে সাগরের বিশাল ঢেউ যখন কক্সবাজারের সমুদ্রসৈকতে আছড়ে পড়ে তখন তা যেকোনো মানুষের মনে দাগ কেটে যায়। মন কেড়ে নেয় হাজার হাজার পর্যটকের। এক্ষেত্রে সরকারের পাশাপাশি আমাদের সকলেরই দায়িত্ব রয়েছে পর্যটন শিল্পের বিকাশে অবদান রাখা। আর এজন্য পর্যটন স্থানগুলোর অবকাঠামোগত উন্নয়ন সাধন অপরিহার্য।

ভ্রমণ মানুষের মাঝে এক নতুন অভিজ্ঞতা সঞ্চার করে। মানুষ নতুন জায়গায় গিয়ে যেমন আনন্দ পায় তেমনি নতুন কিছু অভিজ্ঞতাও অর্জন করে। তাদের এই ভ্রমণ মানুষের সৃজনশীলতাকে বাড়িয়ে তোলে বহুগুণ। আর এজন্যই তো মানুষ বারবার ছুটে যায় কোনো না কোনো পর্যটন কেন্দ্রে। তবে পর্যটন কেন্দ্রে গিয়ে আমাদের সকলেরই সেখানকার পরিবেশ পরিষ্কার-পরিচ্ছন্ন রাখা উচিত। কেননা পরিষ্কার-পরিচ্ছন্ন পর্যটনকেন্দ্র পর্যটকদের কাছে আকর্ষণীয় করে তুলতে বিশেষ ভূমিকা রাখে। আর এজন্য পর্যটকদেরও সচেতন হতে হবে। সবাই মিলে পর্যটন শিল্পের বিকাশে অবদান রাখলে দেশের অর্থনীতিও শক্তিশালী হবে।