মাতৃভাষার প্রতি ভালোবাসা সকলেরই থাকার কথা। কিন্তু অত্যন্ত পরিতাপের বিষয়, আমাদের অনেকেরই মাতৃভাষার প্রতি কোনো মমত্ববোধ নেই। পরীক্ষায় ভালো নম্বর পাওয়া বা চাকরির বাজারে টিকে থাকার জন্য আমরা ইংরেজি শিখছি, উন্নত জীবনের জন্য শিখছি কম্পিউটার। এতে কোনো ক্ষতি নেই। কিন্তু তাই বলে মাতৃভাষাকে অবহেলা করে নয়। অথচ আমাদের অনেকের কাছেই মাতৃভাষা চর্চার বিষয়টি গৌণ হয়ে পড়েছে। এখন আর আমরা কেউ চিঠি লিখি না, কেউ ডায়েরি লিখি না। প্রয়োজনের ভাষা ইংরেজি শিখছি, অথচ মাতৃভাষাটা শিখছি না ঠিকমতো। ইদানিং লক্ষ করা যাচ্ছে যে, অনেক অভিভাবক ইংরেজি শেখার জন্য সন্তানকে ইংরেজি মাধ্যম স্কুলে পাঠাচ্ছেন; এমনকি আবার কিছু অভিভাবক ঘরে ইংরেজি বলার চেষ্টা করছেন। ইংরেজি শেখা বা ইংরেজি মাধ্যমে পড়াশোনা করার মধ্যে কোনো দোষ নেই। কিন্তু তাই বলে নিজের মাতৃভাষাকে অস্বীকার করার কোনো যুক্তি নেই। মাতৃভাষা চর্চার মাধ্যমেই মাতৃভাষার প্রতি আমাদের ভালোবাসা প্রকাশ পায়। মাতৃভাষার চর্চা আমাদের সংস্কৃতির অংশ। মাতৃভাষায় আমরা আমাদের মনের ভাব প্রকাশ করতে পারি। মাতৃভাষায় চিন্তা করলে মননশীলতা বাড়ে। আবেগ, অনুভূতি প্রকাশেরও একটা বড়ো মাধ্যম মাতৃভাষা। মাতৃভাষার চর্চা থাকলে আমরা সহজে মাতৃভাষায় আমাদের মনের কথা বলতে পারি। মাতৃভাষার সেবা করার মাধ্যমেই আমরা জাতির সেবা করতে পারি। জাতির শ্রেষ্ঠ সন্তানেরা মাতৃভাষার সেবা করে গেছেন। তাই মাতৃভাষার চর্চা ও সেবা করার মাধ্যমে আমরা জাতির শ্রেষ্ঠ সন্তানদের অনুসরণ করতে পারি। আমাদের উচিত মাতৃভাষায় লেখাপড়া করা, মাতৃভাষায় কাজ করা এবং মাতৃভাষার উন্নয়নে কাজ করা। ভাষাচেতনা জাতীয় চেতনার সঙ্গে ওতপ্রোতভাবে জড়িত। তাই মাতৃভাষার প্রতি দায়িত্বশীল আচরণ আমাদের জাতীয় চেতনাকে সমুন্নত রাখার সহায়ক হবে।