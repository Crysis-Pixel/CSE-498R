বাঙালির ইতিহাস-ঐতিহ্য ও আচার-সংস্কারে সমৃদ্ধ বাঙালির সংস্কৃতির বিকাশ ও পরিপুষ্টি ঘটেছে ধর্ম, উৎসব, মেলাকে ঘিরে। কালক্রমে দেশজ সংস্কৃতির পাশাপাশি মূলধারার সংস্কৃতির সঙ্গে লৌকিক সংস্কৃতির মিশ্রণে উদ্ভব ঘটেছে লোকজ সংস্কৃতির। যুগ যুগ ধরে বাঙালির জীবনাচারে প্রভাব ফেলেছে লোকজ সংস্কৃতি। সেই ধারাবাহিকতায় আজও বাঙালির জীবনে লোকজ সংস্কৃতির প্রভাব অত্যন্ত স্পষ্ট। বাঙালির জীবনে বারো মাসে তেরো পার্বণের যে মৌসুমি উৎসবের আয়োজন তাতেও লোকজ আচার-সংস্কৃতির প্রকাশ দেখা যায়। পহেলা বৈশাখের বাঙালি উৎসবের সূচনা, ঈদ উৎসব, দুর্গাপূজা, কালীপূজা, জন্মাষ্টমী ইত্যাদি ধর্মীয় উৎসবে বাঙালির মিলনমেলায় পরিণত হয়। পাশাপাশি বাঙালির মননে লোকজ আচার-সংস্কৃতির প্রভাব সুস্পষ্ট। আবার মাঘমণ্ডল, চৈত্রসংক্রান্তি, নবান্ন উৎসবেও বাঙালি জীবনে লোকজ সংস্কৃতির প্রকাশ ঘটে। আঞ্চলিকভাবে বিভিন্ন অঞ্চলে সুনামগঞ্জের রাসমেলা, চট্টগ্রামের বৌদ্ধমেলা, রংপুরের টাউট বিয়ে, চৈত্রসংক্রান্তিতে গাজন উৎসবের আয়োজনও লোকজ সংস্কৃতির পরিচয় বহন করে। বাঙালির উৎসবের আমেজ গ্রামীণ জীবনেও দেখা যায়। গ্রামের সাধারণ মানুষ তাদের পার্বণকে ঘিরে নানা লোকজ আয়োজনে মেতে ওঠে। তেমনি একটি উৎসব পৌষসংক্রান্তি বা মকরসংক্রান্তি। হেমন্তের শেষে শীতের শুরুতে পৌষের শেষ দিনে মকরসংক্রান্তি বা পৌষসংক্রান্তি উৎসব। এদিন চড়কপূজা বা গাজন উৎসবও পালিত হয়। গ্রামবাংলার এ উৎসবের সঙ্গে জড়িয়ে আছে নানা লোকাচার। সংক্রান্তির দিন সকালে স্নান সেরে পরনে নতুন কাপড় পরে সূর্যের দিকে চেয়ে তার প্রণাম করে পিঠা-পায়েস উৎসর্গ করতে হয়। এদিন দান-খয়রাতও করা হয়। পৌষসংক্রান্তির উৎসব প্রাচীন কৃষিভিত্তিক সমাজের প্রতিচ্ছবি বহন করে। বাঙালির জীবনে নানা উৎসবের আয়োজনে একদিকে যেমন ধর্মীয় চেতনার প্রকাশ ঘটে; অন্যদিকে লোকজ আচার-সংস্কৃতির প্রকাশ ঘটে। বাঙালির জাতিগত পরিচয় ও লৌকিক জীবনবোধের প্রকাশ ঘটে বাঙালির সংস্কৃতিতে। তাই লোকজ সংস্কৃতির চেতনা বাঙালির জীবনকে করুক সমৃদ্ধ, জাতীয় জীবনে ছড়িয়ে পড়ুক সংস্কৃতির আলোর মশাল।