সাজেক ভ্যালী বা সাজেক রাঙামাটি জেলার একটি ইউনিয়ন। এর অবস্থান রাঙামাটি জেলার উত্তরে। এটি খাগড়াছড়ি-রাঙামাটি সীমান্তে অবস্থিত। পাহাড়ের চূড়ায় সাজেকের অবস্থান। এর উচ্চতা ১৮০০ ফুট। আয়তন ৭১,৭৭২ একর। মায়ানমার সীমান্তে অবস্থিত সাজেক। রুইলুই পাড়া, কংলাক পাড়া সাজেকের দুটি গ্রাম। পাহাড়ের ওপর সাজেকের অবস্থান হওয়ায় এর রূপ-রস-গন্ধ সবই পাহাড়ের। চারদিকে মাইলের পর মাইল পাহাড় সারি বেঁধে দাঁড়িয়ে আছে। সবুজ পাহাড়ের গা ঘেঁষে সাদা মেঘ ভেসে বেড়ায়। মেঘ-রোদ্দুরের লুকোচুরি খেলা চলে নিরন্তর। পাহাড়ের ওপর থেকে নিচের দিকে তাকালে দেখা যায় মেঘের নিচে মাঝে মাঝে পাহাড়ের চূড়া উঁকি দিয়ে যাচ্ছে। সূর্য যখন পাটে যায় তখন সে এক অদ্ভুত সুন্দর দৃশ্যের অবতারণা করে। চারদিকে পাহাড়ের সারি মাথা উঁচু করে দাঁড়িয়ে থেকে সূর্যের গোলাপি আভা গায়ে মেখে অপূর্ব সুন্দর দেখায়। পর্যটকরা সাজেকে গেলে সন্ধ্যার পর হ্যালিপ্যাডে গিয়ে সূর্যাস্ত দেখতে ভীষণ পছন্দ করেন। সাজেকের সাংগ্রাম কিশোরী উচ্চ প্রাথমিক বিদ্যালয়ের মাঠে হেলিকপ্টার ওঠানামা করে বলে এখানকার একটি পাকা রাস্তার পাশের মাঠকে হেলিপ্যাড বলা হয়। এখান থেকে সাজেকের সীমান্তের দৃশ্যাবলি খুব ভালোভাবে দেখা যায়। সাজেকে রয়েছে চারদিকে পাহাড়ের সারি দিয়ে ঘেরা রুইলুই পাড়া। জায়গাটি কংলাক পাড়ার পাশেই। সাজেকে যেতে হলে খাগড়াছড়ি জেলা সদর থেকে দীঘিনালা হয়ে আসতে হয়। দীঘিনালা থেকে সাজেকের দূরত্ব ৪৭ কি.মি.। এ পথে আর্মির নিরাপত্তায় যেতে হয়। এখানে গেলে রাতে থাকার জন্য রয়েছে কটেজ। কটেজগুলো পাহাড়ের ওপরেই তৈরি করা হয়েছে। রাতে কটেজে বসে চারদিকে পাহাড়ের সারির দিকে তাকিয়ে মেঘের আনাগোনা দেখতে দারুণ লাগে। সাজেক ঘুরে আসার জন্য সবচেয়ে ভালো সময় অক্টোবর থেকে মার্চ পর্যন্ত। কেননা এ সময় আবহাওয়া শীতল থাকে। অসময়ে এখানে ঝোড়ো বৃষ্টি হয়ে থাকে। স্থানীয় লুসাই জনগোষ্ঠীর মানুষেরা খুবই সহজ-সরল এবং অতিথিপরায়ণ। সাজেকের সৌন্দর্য পর্যটকদেরকে মুগ্ধ করে।