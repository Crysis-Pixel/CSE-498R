বাঙালি জীবনে সংস্কৃতির যে ধারা গড়ে উঠেছে তাতে বৈচিত্র্যের মধ্যে ঐক্যের সুরই প্রধান হয়ে উঠেছে। সে সুরের নামই প্রাণের সুর। এই প্রাণের সুরে আপামর জনসাধারণের যে মিলন ঘটেছে, নদীমাতৃক এদেশে তারই প্রকাশ ঘটেছে রূপকথায়, ব্রতকথায়, ছড়ায়, লোকগীতিতে, লোককথায়। এইসব ছড়া, ব্রতকথা ও রূপকথায় নারীর হৃদয়ের আকুতি, তার চাওয়া-পাওয়ার ইতিহাস প্রকাশ পেয়েছে। মেয়েলি ব্রত ও লৌকিক আচার-অনুষ্ঠানে নারীর মনের গভীরে প্রোথিত বাসনা ও কামনার পরিচয় পাওয়া যায়। লোকসাহিত্যের ছড়া, ধাঁধা, প্রবাদ-প্রবচন, লোককথা, রূপকথা, পালাগানে সমৃদ্ধ বাংলার লোকসংস্কৃতি । এদেশের লোকজীবন ও প্রাকৃতিক পরিবেশের সঙ্গে লোকসংস্কৃতির রয়েছে নিবিড় সম্পর্ক। আমাদের চারপাশে ছড়িয়ে থাকা প্রকৃতির সৌন্দর্য মানুষের মনে যে রস ও ভাবের সঞ্চার করে, লোকসাহিত্য তারই প্রতিফলন। তাই লোকসাহিত্য বাঙালির মনের কথা, চিন্তার কথা, আশা-আকাঙ্ক্ষার কথা বলে। বাঙালির জীবন ও জীবিকার পটভূমিতে লোকসাহিত্য রচিত ও বিকশিত হয়েছে। এ কারণে লোকসাহিত্যে বাঙালির চিরন্তন রূপের সন্ধান মেলে। আবার লোকসাহিত্য আমাদের অতীত ঐতিহ্যের ধারক ও বাহক। তাই লোকসাহিত্যের আলোচনায় অতীতের সঙ্গে বর্তমানের যোগসূত্র নির্ণয় করা যায়। লোকসাহিত্যের মধ্যে লোকজীবনের প্রতিচ্ছবি প্রতিফলিত হয় বলে লোকসাহিত্যের আলোচনায় লোকজীবনের সত্য পরিচয় উদ্ভাসিত হয়ে উঠে। লোকসাহিত্য আমাদের প্রাচীন ঐতিহ্য ও অতীত ইতিহাসের পুনরুদ্ধারে সহায়তা করে। তাই বাংলা সাহিত্যের উৎস সন্ধানে ও বাঙালির সাংস্কৃতিক ঐতিহ্য অনুসন্ধানে লোকসাহিত্যের গুরুত্ব অপরিসীম। সেইসঙ্গে আমাদের লোকজীবনের নানা বৈচিত্র্য ও শিল্পরীতির নানা দিকও লোকসাহিত্যে ফুটে উঠেছে। আমাদের শিল্প, সাহিত্য, সংস্কৃতি ও ইতিহাস রচনায় এর উপাদান অপরিহার্য। তাই বাঙালির সাংস্কৃতিক ঐতিহ্য অনুসন্ধানে ও ইতিহাস রচনায় লোকসাহিত্যের গুরুত্ব অনস্বীকার্য।