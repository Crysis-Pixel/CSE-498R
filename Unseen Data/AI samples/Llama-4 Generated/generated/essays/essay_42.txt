শিক্ষাই মানুষের সঠিক দিশা দেখাতে পারে। শিক্ষাই মানুষকে আলোর পথ দেখায়। প্রকৃত শিক্ষা মানুষের জীবনকে সুন্দরভাবে গড়ে তুলতে সাহায্য করে। শিক্ষা এমন এক মহৎ গুণ, যা মানুষকে অন্য সব প্রাণী থেকে আলাদা করেছে। শিক্ষা অর্জনের মাধ্যমেই মানুষ সৃষ্টির সেরা জীব হিসেবে নিজেকে প্রতিষ্ঠিত করতে পেরেছে। শিক্ষার কারণেই মানুষের মধ্যে নানা গুণাবলির বিকাশ ঘটেছে। আজ মানুষ যে সভ্যতা ও সংস্কৃতির পরিচয় বহন করছে, তার পেছনেও রয়েছে শিক্ষার অবদান। শিক্ষা মানুষের মনকে প্রশস্ত করে, জ্ঞানের পরিধি বাড়ায় এবং মানুষের আচরণে শালীনতা আনে। শিক্ষিত ব্যক্তি যেকোনো পরিস্থিতি ও পরিবেশের সঙ্গে নিজেকে খাপ খাইয়ে নিতে পারে। শিক্ষাই মানুষের ভেতরে নৈতিকতার জন্ম দেয়। মানুষের সৃজনশীলতাকে বিকশিত করে। শিক্ষিত মানুষের আচার-আচরণ, কথা-বার্তায় মার্জিত ভাব প্রকাশ পায়। আবার শিক্ষার অভাবে অনেক মানুষ পশুর পর্যায়ে নেমে যায়। অশিক্ষিত মানুষ অন্ধকারে নিমজ্জিত থাকে, থাকে পশুর মতো। তাদের আচার-আচরণও হয় পশুতুল্য। সভ্য সমাজে পশুর মতো আচরণ করা মানুষের স্থান নেই। সভ্য সমাজে বাস করতে হলে মানুষকে অবশ্যই শিক্ষিত হতে হবে। তাই শিক্ষা অর্জনের মাধ্যমে নিজেকে একজন আদর্শ মানুষ হিসেবে গড়ে তুলতে হবে। একমাত্র শিক্ষাই পারে মানুষের অন্তর্নিহিত শক্তির বিকাশ ঘটিয়ে তাকে প্রকৃত মানুষ হিসেবে গড়ে তুলতে। তাই দেশের প্রতিটি মানুষকে শিক্ষিত করে তুলতে হবে এবং অসত্যের পথ পরিহার করে সত্য ও সুন্দরের পথে এগিয়ে যেতে হবে। তাহলেই আমাদের সকলের মঙ্গল হবে।