মানুষের জীবনে অর্থের প্রয়োজনীয়তা অনস্বীকার্য। তবে অর্থই জীবনের সকল সমস্যার সমাধান নয়। সত্য ও ন্যায়ের পথে থেকে জীবনকে সমৃদ্ধ করা সম্ভব। মূল্যবোধ হচ্ছে সেই নিয়ামক শক্তি, যে শক্তি মানুষকে সততার পথে পরিচালিত করে। ব্যক্তিজীবনে যেমন মূল্যবোধের গুরুত্ব অপরিসীম, তেমনি সমাজ ও রাষ্ট্রজীবনেও এর প্রয়োজনীয়তা অত্যন্ত বেশি। প্রকৃত মূল্যবোধসম্পন্ন মানুষই জীবনে সফলতা অর্জন করতে পারে। জীবনের প্রতিটি ক্ষেত্রে মূল্যবোধের প্রয়োজনীয়তা বিদ্যমান। মানবজীবনে সুশৃঙ্খল মূল্যবোধই তাকে সুন্দরভাবে বাঁচতে শেখায়। সামাজিক জীবনে চলার পথে মানুষকে অনেক নিয়ম-নীতি মেনে চলতে হয়। এসব নিয়ম-কানুনই মূল্যবোধের বহিঃপ্রকাশ। মানবজীবনে মূল্যবোধের গুরুত্ব অপরিসীম। পারস্পরিক ভালোবাসা, শ্রদ্ধাবোধ, সহমর্মিতা প্রভৃতি মানবিক গুণাবলি মূল্যবোধের সঙ্গে অঙ্গাঙ্গিভাবে জড়িত। বর্তমানে পারস্পরিক ভালোবাসা ও শ্রদ্ধাবোধের জায়গায় সন্দেহ, অবিশ্বাস ও হানাহানি সমাজকে গ্রাস করছে। অথচ মূল্যবোধ যদি আমাদের মাঝে থাকত তাহলে কখনোই আমাদের সমাজে এত অস্থিরতা বিরাজ করত না। সকলেই সকলের প্রতি শ্রদ্ধাশীল হতো। এদেশে বহু মানুষ স্বীয় স্বার্থোত্ত্বেষণের নিমিত্তে দেশ, জাতি ও সমাজের প্রভূত ক্ষতি করছে। তাদের না আছে কোনো নীতি বা আদর্শ, না আছে কোনো মূল্যবোধ। ইচ্ছেমতো তারা সমাজে বিশৃঙ্খলা সৃষ্টি করছে, যা আমাদের মূল্যবোধের অভাবকেই নির্দেশ করে। সুতরাং আমাদের ভেতরে মূল্যবোধ তৈরি করতে হবে। নিজের বিবেকের কাছে নিজেকে দায়বদ্ধ রাখতে হবে। বিবেকের দংশনে প্রকৃত মূল্যবোধসম্পন্ন বিবেকবান মানুষ কখনো অন্যায় করতে পারে না। বিবেকের কাছে দায়বদ্ধ থাকা প্রতিটি মানুষের নৈতিক দায়িত্ব। এ নৈতিক দায়িত্ব পালন করতে পারলেই একজন মানুষ প্রকৃত মানুষরূপে গড়ে ওঠে। তাই ব্যক্তি ও সামাজিক জীবনে সুন্দর ও সুষ্ঠু পরিবেশ বজায় রাখতে হলে মূল্যবোধের বিকাশ অত্যন্ত আবশ্যক। মূল্যবোধের বিকাশ সুনাগরিক হিসেবে গড়ে ওঠার পেছনে সবচেয়ে গুরুত্বপূর্ণ ভূমিকা পালন করে শিক্ষা।