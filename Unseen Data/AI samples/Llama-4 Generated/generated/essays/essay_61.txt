দীর্ঘ দুই শতাব্দীর অধঃপতন ও লাঞ্ছনার ইতিহাসের পর ১৯৪৭ সালে এদেশের মানুষ স্বাধীন, সার্বভৌম রাষ্ট্র হিসেবে বাংলাদেশের অভ্যুদয় ঘটে। এর পেছনে রয়েছে অনেক ইতিহাস, অনেক ত্যাগ- তিতিক্ষা ও রক্তের বিনিময়। ভাষা আন্দোলন, শিক্ষা আন্দোলন, ১৯৫৪ সালের নির্বাচনে মুসলিম লীগের শোচনীয় পরাজয় ও ১৯৫৮ সালের জেনারেল আইয়ুব খানের সামরিক শাসন এদেশের মানুষকে ঐক্যবদ্ধ করে ও স্বাধিকার চেতনাকে জাগ্রত করে। এরপর ১৯৬৬ সালে বঙ্গবন্ধু শেখ মুজিবুর রহমান ছয় দফা দাবি পেশ করার পর তা দ্রুত ছড়িয়ে পড়ে সর্বস্তরের জনগণের মধ্যে। ছয় দফার ভিত্তিতে ১৯৬৯ সালে গণঅভ্যুত্থান হয়। এ আন্দোলনে শহিদ হন আসাদ, রুহুল আমিন, তোফায়েলসহ অনেকে। ১৯৭০ সালের সাধারণ নির্বাচনে আওয়ামী লীগ বিপুল বিজয় লাভ করে। এ নির্বাচনে আওয়ামী লীগ পাকিস্তান জাতীয় পরিষদে পূর্ব পাকিস্তানের জন্য নির্ধারিত ১৬৯টি আসনের মধ্যে ১৬৭টি লাভ করে। অথচ পাকিস্তানি সরকার তাদের হাতে ক্ষমতা হস্তান্তর করেনি। এর প্রতিবাদে জনগণ প্রতিরোধ গড়ে তোলে। বঙ্গবন্ধুর ৭ই মার্চের ঐতিহাসিক ভাষণ এবং স্বাধীনতার ঘোষণা এ প্রতিরোধকে আরও গভীর ও সংগঠিত করে। প্রতিরোধ শেষ পর্যন্ত মুক্তিযুদ্ধে রূপ নেয়। নয় মাস রক্তক্ষয়ী যুদ্ধের পর ১৯৭১ সালের ১৬ই ডিসেম্বর বাংলাদেশ স্বাধীন হয়। ভাষা আন্দোলন থেকে মুক্তিযুদ্ধ পর্যন্ত সময়ে এদেশের মানুষের মধ্যে যে দেশপ্রেম ও স্বাধিকার চেতনার জন্ম হয়, স্বাধীন বাংলাদেশে তারই ধারাবাহিকতায় গড়ে উঠেছে নতুন সমাজ ও রাষ্ট্রব্যবস্থা। স্বাধীনতার পর সরকারিভাবে চারটি মূলনীতিকে ভিত্তি করে দেশ গঠনের উদ্যোগ নেওয়া হয়। মূলনীতিগুলো হলো— জাতীয়তাবাদ, সমাজতন্ত্র, গণতন্ত্র ও ধর্মনিরপেক্ষতা। এ উপাদানগুলোকে ভিত্তি করে এদেশের মানুষ গড়ে তুলবে অসাম্প্রদায়িক, কল্যাণধর্মী রাষ্ট্র। আর তা হবে বিশ্বের মানচিত্রে এক উজ্জ্বল নক্ষত্র।