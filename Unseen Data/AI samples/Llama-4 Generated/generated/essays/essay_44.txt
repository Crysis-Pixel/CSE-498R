ভ্রমণ মানব জীবনের একটি অবিচ্ছেদ্য অংশ। মানুষের জন্ম থেকে মৃত্যু পর্যন্ত ভ্রমণের গুরুত্ব অপরিসীম। শৈশব থেকে শুরু করে যৌবন কিংবা বার্ধক্য— জীবনের প্রতিটি ধাপেই রয়েছে ভ্রমণের নানাবিধ গুরুত্ব। মানুষের সৌন্দর্যপিপাসু মন ভ্রমণের মাধ্যমেই বিভিন্ন দর্শনীয় স্থানে ঘুরে প্রকৃতির সৌন্দর্য উপভোগ করে থাকে। মনের সুস্থতা ও প্রশান্তির লক্ষ্যে মানুষ যখন ক্লান্ত শ্রান্ত হয়ে পড়ে তখন তার বিশ্রাম ও মনোরঞ্জনের জন্য প্রয়োজন হয় ভ্রমণের। আর এক্ষেত্রে ভ্রমণের ভূমিকা অপরিসীম। ভ্রমণ মানুষের দৈহিক ও মানসিক উভয় প্রকার ক্লান্তি দূর করে। ভ্রমণ মানুষের জীবনকে করে তোলে সমৃদ্ধ। পৃথিবীর বিভিন্ন দেশের সংস্কৃতি, ঐতিহ্য, ইতিহাস ও ঐতিহাসিক নিদর্শনের সাথে পরিচিত হওয়ার জন্য ভ্রমণ একটি সহজ ও অন্যতম মাধ্যম। ভ্রমণ মানুষের জ্ঞানের পরিধি বৃদ্ধি করার পাশাপাশি মানুষকে সঠিক ইতিহাস জানতে সহায়তা করে। বিভিন্ন দর্শনীয় স্থানে ভ্রমণের ফলে একটি দেশের ঐতিহ্য পরবর্তী প্রজন্মের কাছে স্থানান্তরিত হয়। আর এর ফলে পরবর্তী প্রজন্ম তাদের গৌরবোজ্জ্বল অতীত সম্পর্কে জানতে পারে এবং নিজেদের সংস্কৃতি ও ঐতিহ্য সম্পর্কে সচেতন হয়। এছাড়াও বিভিন্ন দেশের ভিন্ন ভিন্ন সংস্কৃতির মধ্যে মিলন ঘটায় ভ্রমণ। ভ্রমণের কারণে এক দেশের সংস্কৃতি অন্য দেশে স্থানান্তরিত হয়। বিভিন্ন জাতির মধ্যে সৌহার্দ্যপূর্ণ সম্পর্ক গড়ে ওঠে। ভ্রমণ মানুষকে পরস্পরের কাছাকাছি আনে এবং বিশ্বায়নের পথকে সুগম করে। বিভিন্ন দেশের মানুষের সাথে মেলামেশার ফলে কোনো দেশের মানুষের আচার-আচরণ, জীবনযাত্রা, রীতিনীতি ইত্যাদি সম্পর্কে জানা যায়। ফলে, বিভিন্ন জাতির মধ্যে সম্প্রীতি গড়ে ওঠে; যুদ্ধ বিগ্রহ ও হানাহানির পথ রুদ্ধ হয়। পৃথিবীবাসীর জন্য এটি ভ্রমণের সবচেয়ে বড়ো উপহার। ভ্রমণ মানুষের জীবনকে করে তোলে আরও অর্থবহ ও আনন্দময়।