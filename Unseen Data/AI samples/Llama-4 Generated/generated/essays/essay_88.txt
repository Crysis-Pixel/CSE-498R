জলবায়ু পরিবর্তনের ফলে বাংলাদেশের ভূ-প্রাকৃতিক বৈশিষ্ট্য ও জীববৈচিত্র্যের মধ্যে যে বিপর্যয় নেমে এসেছে তা আমাদের ভাবিয়ে তুলছে। জলবায়ু পরিবর্তনের বিরূপ প্রভাবে ইতোমধ্যে দেশের দক্ষিণাঞ্চলের জেলাগুলোতে লবণাক্ততা বৃদ্ধি পেয়েছে। ফলে নানাবিধ শস্য হুমকির সম্মুখীন। কৃষি উৎপাদন হ্রাস পাওয়ার পাশাপাশি জনস্বাস্থ্যের অবনতিও ঘটছে। বিভিন্ন প্রাকৃতিক বিপর্যয়ে দেশের এক-তৃতীয়াংশ মানুষ ক্ষতিগ্রস্ত হচ্ছে। দারিদ্র্য, ক্ষুধা ও অপুষ্টির মতো মারাত্মক সমস্যা প্রকট হচ্ছে।

জলবায়ু পরিবর্তন মোকাবিলায় বিভিন্ন উদ্যোগের পাশাপাশি অভিযোজন কার্যক্রম বাস্তবায়ন করতে হবে। বাংলাদেশের অভিযোজন কার্যক্রমের মধ্যে রয়েছে— বন্যা নিয়ন্ত্রণ, নগর পরিকল্পনা, জনস্বাস্থ্যের উন্নয়ন, উপকূলীয় অঞ্চলে বাঁধ নির্মাণ, নতুন নতুন প্রজাতির ধান ও লবণাক্ততা সহনশীল শস্যের চাষাবাদ এবং সেচ ব্যবস্থার আধুনিকায়ন। জলবায়ু পরিবর্তন মোকাবিলায় সরকারি উদ্যোগের পাশাপাশি এনজিও এবং ব্যক্তিপর্যায়ে বিভিন্ন উদ্যোগ লক্ষণীয়। এজন্য প্রয়োজনীয় তহবিল গঠন ও ব্যবস্থাপনা এবং আন্তর্জাতিক সহযোগিতা অপরিহার্য। তহবিল গঠনে সরকারকে বিভিন্ন আর্থিক উৎসের সন্ধান করতে হবে। সরকার অভয়াশ্রম, কমিউনিটি ভিত্তিক অভিযোজন, জলবায়ু পরিবর্তন তহবিল ইত্যাদির মাধ্যমে তহবিল গঠন করতে পারে। এছাড়া গ্রিন ক্লাইমেট ফান্ড, বাংলাদেশ ক্লাইমেট চেঞ্জ ট্রাস্ট ফান্ড, বাংলাদেশ পরিবেশ আইনজীবি সমিতি (বেলা) ইত্যাদি জলবায়ু পরিবর্তন মোকাবিলায় তহবিল গঠনের উল্লেখযোগ্য আর্থিক উৎস। উন্নত বিশ্বের কাছে বাংলাদেশ জলবায়ু পরিবর্তনের জন্য দায়ী নয় বরং এর মারাত্মক ক্ষতির শিকার। তাই ক্ষতিপূরণ হিসেবে উন্নত বিশ্বের কাছ থেকে অর্থ পাওয়ার দাবি রাখে। জলবায়ু পরিবর্তনজনিত কারণে উদ্বাস্তু হওয়া মানুষের পুনর্বাসন ও পুনর্বাসনপ্রাপ্ত মানুষের জীবন-জীবিকার নিশ্চয়তা বিধানে সরকারকে কার্যকর উদ্যোগ গ্রহণ করতে হবে। একইসঙ্গে জলবায়ু উদ্বাস্তু হওয়ার হাত থেকে বাঁচাতে হলে পরিবেশবান্ধব উন্নয়ন কার্যক্রম গ্রহণ করতে হবে।