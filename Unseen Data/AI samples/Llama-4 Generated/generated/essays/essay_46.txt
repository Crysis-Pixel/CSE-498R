সাহিত্য হচ্ছে মানবজীবনের অভিজ্ঞতারই প্রকাশ। মানুষের সুখ-দুঃখ, হাসি-কান্না, আশা-আকাঙ্ক্ষা, স্বপ্ন-ভঙ্গের আখ্যানই সাহিত্যের উপজীব্য। সংসারে মানুষের জীবন-যাপনের পেছনে রয়েছে নানা রকমের ঘটনা প্রবাহ। এই ঘটনা প্রবাহের পেছনে থাকে তার অন্তরের দ্বন্দ্ব, হৃদয়ের আকুতি। সাহিত্য সেই আকুতিরই বহিঃপ্রকাশ। মানব জীবনের সার্থকতম প্রকাশ ঘটেছে সাহিত্যে। তাই সমালোচক এম. এইচ. আবদুল মওদুদ সাহিত্যের সংজ্ঞা দিতে গিয়ে বলেছেন, “সাহিত্য হচ্ছে মানুষের জীবন সম্বন্ধে সত্য ও গভীর উপলব্ধির অভিব্যক্তি, যা রস সৃষ্টির মাধ্যমে আমাদের হৃদয়কে স্পর্শ করে ও আমাদের সমগ্র সত্তাকে পরিতৃপ্ত করে।” সাহিত্য সমাজের প্রতিচ্ছবি। সমাজের চিত্র সাহিত্যে প্রতিফলিত হয়। সমাজের সুখ-দুঃখ, হাসি-কান্না সাহিত্যে প্রকাশ পায়। সাহিত্যের আলোচনায় তাই সমাজের আলোচনাও চলে আসে। সাহিত্যের রূপ-রস আস্বাদনের জন্য সমাজের অবস্থা জানা আবশ্যক। সমাজ সচেতন সাহিত্য পাঠকের চিন্তা শক্তিকে প্রখর করে, তাকে সচেতন করে তোলে। জীবনকে যাচাই করার মানদণ্ড খুঁজে পেতে সাহিত্য সাহায্য করে। আর এজন্যই সাহিত্য পাঠের গুরুত্ব অপরিসীম। সাহিত্য মানুষের রুচিবোধ তৈরি করে, সামাজিকতা শেখায়, মানবিক গুণাবলি অর্জনে সহায়তা করে। সাহিত্য মনুষ্যত্ববোধ জাগ্রত করে, মানুষের জীবন সম্পর্কে, জীবনবোধ সম্পর্কে ধারণা দেয়। জীবনকে জানার ও বোঝার আগ্রহ সৃষ্টি করে। সেই সাথে জীবনকে উপভোগ করার রসদও সাহিত্য যোগায়। সমাজের প্রেক্ষাপটে দাঁড়িয়ে লেখক জীবনকে দেখেন, জীবনের অর্থ খোঁজার চেষ্টা করেন, জীবনের সার্থকতা সম্পর্কে ভাবেন। মানুষের জীবন ও জগৎ নিয়ে ভাবনা-চিন্তারই প্রকাশ ঘটে সাহিত্যে। বস্তুত জীবন ও সাহিত্য অবিচ্ছেদ্য। তাইতো জীবন ছাড়া সাহিত্য এবং সাহিত্য ছাড়া জীবন কোনটাই কল্পনা করা যায় না।