বাংলা আমাদের মাতৃভাষা। মাতৃভাষার প্রতি ভালোবাসা সবারই থাকে। আর একথা সর্বজন স্বীকৃত যে, মাতৃভাষার প্রতি ভালোবাসা থাকলে তবেই মানুষের সন্তানের মাঝে দেশপ্রেম জাগ্রত হয়। মানুষ দেশের জন্য ত্যাগ স্বীকার করতে শেখে। একমাত্র মাতৃভাষার চর্চার মাধ্যমেই দেশের সংস্কৃতি ও ঐতিহ্যকে ধারণ করা সম্ভব। পৃথিবীর আদিমতম ভাষাগুলোর একটি বাংলা ভাষা। ইতিহাস থেকে জানা যায়, পৃথিবীর প্রায় সকল ভাষারই আদিতে ছিল ধর্মীয় সাহিত্য। বাংলা ভাষাও তার ব্যতিক্রম নয়। চর্যাপদই বাংলা ভাষার আদি নিদর্শন। চর্যাপদের পর থেকে বাংলা সাহিত্যের অবিরাম ধারায় একের পর এক সাহিত্য রচিত হয়েছে, হচ্ছে। মধ্যযুগে এসে বাংলা সাহিত্য সমৃদ্ধ হয় শ্রীকৃষ্ণ কীর্তন, বৈষ্ণব পদাবলি, মঙ্গলকাব্য, অনুবাদ সাহিত্য এবং জীবনী সাহিত্যে। এরপর একে একে এসেছে মুসলিম সাহিত্য। আর এসব সাহিত্যের পাশাপাশি লোকসাহিত্যও সমৃদ্ধ করেছে বাংলা সাহিত্যকে।

মাতৃভাষার যত্ন নেওয়ার দায়িত্ব আমাদের সবার। আমাদের শুধু ভালোবাসা দিয়ে মাতৃভাষাকে ধারণ করলেই হবে না, মাতৃভাষায় কথা বলায় যেন আমাদের বিন্দুমাত্র সংকোচবোধ না থাকে সেদিকে লক্ষ রাখতে হবে। সেই সাথে বিদেশি শব্দের অযথা ব্যবহার পরিহার করতে হবে। বাংলা একাডেমি প্রমিত বাংলা ভাষার যে রূপরেখা তৈরি করে দিয়েছে তা মেনে চলতে হবে। আমাদের সন্তানদের বাংলা শিক্ষার প্রতি আকৃষ্ট ও সচেতন করে তুলতে হবে। বাংলা ভাষা শিক্ষার প্রতি তাদের উদ্বুদ্ধ করতে হবে। সেই সাথে বাংলা ভাষায় কথা বলার জন্য তাদের উৎসাহিত করতে হবে। এভাবেই কেবল আমরা বাংলা ভাষাকে রক্ষা করতে পারব। বাংলা আমাদের গর্ব, বাংলা আমাদের অহংকার। বাংলা আমাদের প্রাণের ভাষা। এ ভাষাকে রক্ষা করা আমাদের সবার দায়িত্ব। এক্ষেত্রে আমাদের সকলকে এগিয়ে আসতে হবে।