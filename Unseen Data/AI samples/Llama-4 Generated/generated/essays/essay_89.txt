মোবাইল ফোনের ইতিহাস পর্যালোচনা করলে দেখা যায়, ১৯৭৩ সালের ৩ এপ্রিল মার্টিন কুপার সর্বপ্রথম মোবাইল ফোনে কল করেন। তিনি ছিলেন মটোরোলার প্রকৌশলী ও কর্মকর্তা। তার ওজন ছিল ১ দশমিক ১ কেজি। মজার বিষয় হলো, এটি ক্যামেরা ফোন ছিল না, কিন্তু এর ৩০ বছর পর ২০০৩ সালে ক্যামেরাযুক্ত মোবাইল ফোন বাজারে আসে। এশিয়ার প্রথম মোবাইল ফোনের গ্রাহক হচ্ছেন বাংলাদেশের সাবেক রাষ্ট্রপতি ও সেনাপ্রধান হুসেইন মুহম্মদ এরশাদ। ১৯৯৩ সালের ৩১ ডিসেম্বর তিনি একটি মটোরোলা ডিভাইসের মাধ্যমে জেনারেল কমিউনিকেশনসের (জিসম) মাধ্যমে প্রথম সেলুলার কলটি করেন। তখন চার্জ ছিল প্রতি মিনিটে ৮ টাকা। তিনি শিল্পপতি এ কে আজাদের কল করেছিলেন। তখন এ দেশে মোবাইল ফোনের যুগ শুরু হয়। এর আগে ১৯৮৩ সাল থেকে এদেশে এ্যানালগ সিস্টেমের সীমিত আকারের সেলুলার নেটওয়ার্ক চালু ছিল। প্রথম দিকে এটি উঁচু পর্যায়ের সরকারি কর্মকর্তা ও ধনাঢ্য ব্যক্তিদের জন্য সীমিত ছিল। প্রথমদিকে গ্রাহকসংখ্যা খুব ধীর গতিতে বাড়লেও পরবর্তীতে সরকারি নীতি ও প্রযুক্তিগত সহায়তার ফলে তা বৃদ্ধি পেতে থাকে।

বাংলাদেশে মোবাইলের ব্যবহার পুরোপুরি বাণিজ্যিক উদ্দেশ্যে শুরু হয় ১৯৯৩ সালে। সর্বপ্রথম সিটিসেল সংস্থা মোবাইল ফোনে কল করার ব্যবস্থা চালু করে। ১৯৯৩ সালের ৮ আগস্ট শহরের মানুষের জন্য সিটিসেল সংস্থা মোবাইল সার্ভিস চালু করে। পর্যায়ক্রমে অন্যান্য সংস্থাগুলো তাদের সার্ভিস চালু করে। এরপর থেকে ধীরে ধীরে বাড়তে থাকে মোবাইল ফোনের ব্যবহার। একসময় তা বিপ্লবের রূপ নেয়। এখন তো বাংলাদেশে মোবাইল ফোনের ব্যবহার আকাশচুম্বী। বর্তমানে বাংলাদেশে প্রায় ১৪ কোটি মোবাইল ফোনের গ্রাহক রয়েছে। এদেশে তথ্যপ্রযুক্তির এ উন্নয়নে মোবাইল ফোনের ভূমিকা অপরিসীম।