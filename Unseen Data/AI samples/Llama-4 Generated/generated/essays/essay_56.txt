জীবনের ষাট বছর পার করে দিয়েছি বহুদিন। জীবনের সন্ধ্যায় এসে বুঝতে পারি, জীবন খুব ছােটই। একে তো সংসারের টানাপােড়েনে জড়িয়ে পড়ে অসংখ্য দিন ফুরিয়ে গেছে, তার ওপর বয়স বাড়ার সঙ্গে সঙ্গে সময়ের ব্যবধানও ছােট হয়ে আসছে। এই তো সেদিন মা আমায় কোলে নিয়ে বসে ছিলেন, তারপর কখনাে তাকে দেখিনি। কতদিন হয়ে গেল বাবাও নেই। বন্ধুরা অনেকেই বিদায় নিয়েছে। আমিও যে এখনও রয়ে গেছি, এই বা কম কীসে? বিদায় নিতে তো দেরি হয়নি কারও, কেবল সময় আলাদা আলাদা। কেউ বা গেল প্রায় সঙ্গে সঙ্গেই, আবার কারও বা প্রস্থান দীর্ঘ সময় নিয়ে। আমি শুধু দেখে গেলাম। সময় যে কীভাবে চলে গেল টেরই পেলাম না। বড় জাের স্মৃতি আঁকড়ে রয়েছি। সেই ছেলেবেলার কথা কিছু মনে আছে, কিশাের বয়সের কিছু কথা খুব অস্পষ্ট, আবার তাে ছাত্রজীবনের নানা ঘটনা মনে গেঁথে আছে। প্রথম যৌবনের উচ্ছ্বাস, প্রেম-ভালােবাসা সবই স্মৃতিতে উজ্জ্বল। আমার আত্মজীবনী লিখতে গিয়ে বারবার সেই স্মৃতির দ্বারস্থ হচ্ছি। কী ছিলাম আর কী হলাম ভাবতে গিয়ে এক সময়ের কর্মচঞ্চল আমি আজ বড় নিঃসঙ্গ। এ লেখা লিখতে গিয়ে বারবার থমকে যাচ্ছি স্মৃতিতে। জীবনটাকে সাজিয়ে গুছিয়ে লিখতে গিয়ে দেখছি, জীবন এলােমেলােই থেকে গেল। একে সাজানাের চেষ্টা করতে গিয়ে দেখি, এ যেন আরও এলােমেলাে হয়ে যাচ্ছে। তবু লিখে যাচ্ছি, জানি না কারা পড়বে, কেনই বা পড়বে; তবু লিখে যাচ্ছি। লেখার অভ্যাসটা বহুদিনের। কর্মজীবনে লিখেছি অফিসের ফাইল আর খবরের কাগজে। এখন লিখি স্মৃতি আর অভিজ্ঞতা নিয়ে। বলতে দ্বিধা নেই, এই লেখালেখির কারণেই হােক বা অন্য কোনাে কারণেই হােক, কিছু লেখা কিছু পড়া— বেঁচে থাকার রসদ তাে জুগিয়েছে আমায়। মৃত্যু নিশ্চিত জেনেও লিখে যাচ্ছি। মৃত্যুর পর লেখাগুলাে নিয়ে কী হবে জানি না। হয়তাে ধুলােয় মিশে যাবে; কেউ পড়বে না, কেউ মনে রাখবে না। কিন্তু তাতেও আফসােস নেই। জীবনকে দেখার চেষ্টা করেছি, জীবনকে জানার চেষ্টা করেছি মাত্র।