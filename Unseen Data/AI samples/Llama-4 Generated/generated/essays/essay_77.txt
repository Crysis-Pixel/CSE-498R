আমরা এখনো গণতন্ত্রের চর্চা শিখিনি। এটা সবার আগে আমাদের শিখতে হবে। কারণ, গণতন্ত্র ছাড়া অন্য সব চর্চা বৃথা। তত্ত্বকথার যুগ শেষ হয়েছে, এখন বাস্তবতার অনুশীলন প্রয়োজন। লোকে বলে, বাঙালি জাতি বড় আবেগপ্রবণ, তাদের মন নাকি খুব নরম, একটুতেই গলে যায়। কথাটা কিছুটা ঠিক। আমরা গদ্যময়, নীরস আলোচনায় ধৈর্য হারাই। দু-চারটে পদের কবিতা, গান কিংবা বক্তৃতায় আমরা তন্ময় হই। কিন্তু কাজের কাজ কিছু হয় না। আমাদের শ্লোগানে আকাশ বাতাস ভারী হয় বটে, তবে স্লোগানের পরের ধাপে আমরা যেতে পারি না। যে জাতি শ্লোগান-পূর্ববর্তী ধাপটুকু পার হতে পারে না, গণতন্ত্রের চর্চা তার পক্ষে সম্ভব নয়। একথা ঠিক, বাঙালি জাতীয়তাবাদ এখনো আমাদের কাছে স্পষ্ট হয়নি। প্রত্যেক ব্যক্তির নিজস্ব পরিচিতির সংকট রয়েছে। কীভাবে নিজেকে প্রকাশ করবে, কোথায় নিজের অবস্থান নির্দিষ্ট করবে—তা নিয়ে সে চিন্তিত। এই বিভ্রান্তি কাটিয়ে উঠতে হবে। নিজের অবস্থান নিজেকে খুঁজে নিতে হবে। রাজনীতির নামে চরমপন্থা আমাদের অভিশাপ হয়ে দেখা দিয়েছে। মানুষের মধ্যে উগ্রতা সৃষ্টি করে কখনো কল্যাণ সাধিত হয় না। আমাদের প্রতিটি কাজ, প্রতিটি আন্দোলন, এমনকি প্রতিবাদেও যেন কল্যাণের দিকটি থাকে। তবেই একদিন আমরা গণতন্ত্রের চর্চায় সফল হব। কিছু লোক এখনো আছেন, যারা সর্বক্ষেত্রে সংঘাতের রাজনীতিকে চর্চা করেন। তাঁরা উদার মানসিকতা হারিয়ে ফেলেছেন। তাঁরা শুধু শ্লোগান দিয়ে যাচ্ছেন, নিজেদের মধ্যে তেমন কোনো পার্থক্য নেই। ভিন্ন ভিন্ন দলের মধ্যে চিন্তার যে ভিন্নতা থাকা দরকার, তার কোনো চিহ্ন এখনো আমরা দেখতে পাচ্ছি না। সাম্প্রদায়িকতা, জঙ্গিবাদ, সন্ত্রাসবাদ যেভাবে মাথাচাড়া দিয়ে উঠছে, তাতে উদ্বিগ্ন হবার যথেষ্ট কারণ আছে। এই নৈরাজ্যকর পরিস্থিতি থেকে উত্তরণের উপায় গণতান্ত্রিক চেতনার প্রসার। দেশের সামনে আজ বড় চ্যালেঞ্জ গণতান্ত্রিক চেতনাকে প্রাতিষ্ঠানিক রূপ দেওয়া। সেই চ্যালেঞ্জ আমরা কীভাবে গ্রহণ করব? উদার গণতান্ত্রিক ধারার পক্ষে জনমত গড়ে তোলার মাধ্যমে আমরা চ্যালেঞ্জটি গ্রহণ করতে পারি।