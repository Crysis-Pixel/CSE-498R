বাঙালির সংস্কৃতির মূল বৈশিষ্ট্য হলো উদারতা ও সহনশীলতা। বাঙালি সংস্কৃতিতে সব ধর্মের, সব মতের ও সব শ্রেণির মানুষের অবাধ বিচরণ। ধর্মীয় ক্ষেত্রে বাঙালি সংস্কৃতি উদার ও সর্বজনীন। এদেশে হিন্দু, বৌদ্ধ, মুসলমান, খ্রিস্টানসহ বিভিন্ন ধর্মাবলম্বী মানুষ শান্তিপূর্ণ সহাবস্থানে বাস করে। তাদের ধর্মীয় আচার-অনুষ্ঠানে বাঙালির সংস্কৃতির প্রকাশ ঘটে। পহেলা বৈশাখে মুসলমানদের পাশাপাশি হিন্দু-বৌদ্ধ-খ্রিস্টান ধর্মাবলম্বীরাও আনন্দঘন পরিবেশে অংশগ্রহণ করে থাকে। এদেশে ইসলাম ধর্মের আবির্ভাব ও প্রসারের ফলে সংস্কৃতির ক্ষেত্রে এক নতুন ধারার সৃষ্টি হয়েছে। পীর-দরবেশ ও সুফি-সাধকদের হাত ধরে এদেশে ইসলামের আগমন ঘটে। তাঁদের মাধ্যমে এ অঞ্চলে ইসলামি সংস্কৃতির বিকাশ ঘটে। এ সংস্কৃতির প্রকাশ দেখা যায় মিলাদ মাহফিল, ওরস, ঈদ-উৎসব, মাজার জিয়ারত ইত্যাদির মধ্যে। আবার হিন্দু ধর্মাবলম্বীদের সংস্কৃতির বহিঃপ্রকাশ ঘটে দুর্গাপূজা, কালীপূজা, সরস্বতী পূজা প্রভৃতির মধ্যে। বাঙালির জীবনে বারো মাসে তেরো পার্বণের মতো। এভাবে বাঙালি সংস্কৃতি ধর্মীয় সম্প্রীতির এক উজ্জ্বল দৃষ্টান্ত হয়ে আছে। কালের বিবর্তনে বাঙালির সংস্কৃতিতে এসেছে পরিবর্তন ও পরিবর্ধন। লোকজ সংস্কৃতির পাশাপাশি নাগরিক জীবনে গড়ে উঠেছে আধুনিক নগর সভ্যতা। বেড়েছে মানুষের ভাবের আদান-প্রদান। ফলে লোকজ সংস্কৃতির পাশাপাশি আধুনিক সংস্কৃতির প্রকাশ ঘটছে। বাঙালির ইতিহাস-ঐতিহ্য ও আচার-সংশ্কারে গড়া এ সংস্কৃতি বহুমাত্রিক ও বৈচিত্র্যময়। এ সংস্কৃতি মানুষকে উদারতা ও সম্প্রীতির শিক্ষা দেয়। সর্বোপরি বাঙালির সাংস্কৃতিক ঐতিহ্য অত্যন্ত মূল্যবান ও বহুমাত্রিক। এর রয়েছে সুনাম ও বিশ্বজোড়া পরিচিতি। বাঙালির এ সাংস্কৃতিক ঐতিহ্যকে ধারণ ও লালন করে আমাদের এগিয়ে যেতে হবে সামনের দিকে।