সামাজিক বাস্তবতা বলতে আমাদের চারপাশে গড়ে ওঠা সমাজের বাস্তব চিত্রকে বোঝায়। সমাজে আমরা বিভিন্ন শ্রেণির মানুষের বসবাস দেখতে পাই। এখানে যেমন ধনী ব্যক্তি রয়েছেন তেমনি রয়েছেন দরিদ্র জনগোষ্ঠী। আবার সমাজে নারী-পুরুষের অবস্থানও একরকম নয়। অর্থনৈতিক দিক দিয়ে নারী-পুরুষের মধ্যে যে বৈষম্য আমরা দেখতে পাই তা-ই সামাজিক বাস্তবতা। আবার সমাজে প্রচলিত কুসংস্কার, ধর্মীয় গোঁড়ামি ও অসাম্য ইত্যাদিও সামাজিক বাস্তবতার অংশ। সমাজের বাস্তবচিত্র তুলে ধরার ক্ষেত্রে সাহিত্যের ভূমিকাকে কোনোভাবেই অস্বীকার করা যাবে না। বিভিন্ন সাহিত্য এবং লোকজ সাহিত্যের মধ্যে আমরা সমাজের চিত্র দেখতে পাই। লোকজ সাহিত্যের মধ্যে দিয়ে যেমন সমাজের ইতিহাস জানা যায় তেমনি সমাজের বাস্তব চিত্রও ফুটে ওঠে। সমাজের বিভিন্ন শ্রেণির অবস্থান এবং আর্থসামাজিক প্রেক্ষাপট লোকজ সাহিত্যে গুরুত্বের সঙ্গে ফুটে ওঠে। আমাদের দেশে প্রচলিত ছড়ার মধ্যে আমরা সমাজের নানাবিধ চিত্র দেখতে পাই। যেমন— “খোকা ঘুমালো পাড়া জুড়ালো/ বর্গী এলো দেশে” প্রভৃতি ছড়ায় সমাজের বাস্তব চিত্র ফুটে উঠেছে। এখানে বর্গীর আক্রমণে দেশের সাধারণ মানুষের দুঃখ-দুর্দশার চিত্র খুবই বাস্তবসম্মতভাবে প্রকাশ পেয়েছে। লোকসাহিত্যের পাশাপাশি উচ্চাঙ্গসাহিত্যেও সমাজের বাস্তবচিত্র ফুটে ওঠে। বাংলা সাহিত্যে বঙ্কিমচন্দ্র চট্টোপাধ্যায়, শরৎচন্দ্র চট্টোপাধ্যায়, মানিক বন্দ্যোপাধ্যায়, তারাশঙ্কর বন্দ্যোপাধ্যায় প্রমুখ লেখকদের সাহিত্যকর্মে সমাজের বাস্তব চিত্র ফুটে উঠেছে। এঁদের সবার লেখাতেই সমাজের প্রান্তিক জনগোষ্ঠীর জীবনযাপনের চিত্র পরিস্ফুট হয়েছে। এছাড়া রবীন্দ্রনাথ ঠাকুরের বিভিন্ন প্রবন্ধেও সমাজের বাস্তব চিত্র ফুটে উঠেছে। সামাজিক প্রেক্ষাপটে রচিত হয়েছে তাঁর বিখ্যাত প্রবন্ধগ্রন্থ ‘কালান্তর’। এতে তিনি তৎকালীন সমাজের বাস্তবচিত্র অত্যন্ত বলিষ্ঠভাবে ফুটিয়ে তুলেছেন। সামগ্রিক আলোচনা থেকে বলা যায়, সামাজিক বাস্তবতা হলো সমাজে বাস্তবে ঘটে চলা নানান ঘটনার প্রতিফলন। আর সাহিত্য হলো সমাজের প্রতিচ্ছবি। এই প্রতিচ্ছবি বিভিন্ন সাহিত্যকর্মের মধ্যে ফুটে ওঠে।