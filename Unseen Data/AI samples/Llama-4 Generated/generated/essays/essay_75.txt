শৈশব থেকেই আমার ইচ্ছা ছিল লেখক হব। আমার মনে আছে, ছোটবেলায় আমি যখন ক্লাস ফাইভে পড়ি তখন থেকেই নিয়মিত লেখালেখি করতাম। প্রথমদিকে গল্প লিখলেও পরবর্তীতে নিয়মিত প্রবন্ধ লেখার চেষ্টা করতাম। স্কুলের দেয়ালিকা বা বার্ষিকীতে আমার লেখা ছাপা হলে খুব আনন্দ হতো। বাড়িতে বাবা-মা'ও উৎসাহ দিতেন। স্কুলের বার্ষিক পরীক্ষায় বাংলা রচনায় সবসময়ই আমি ভালো করতাম। ভালো নম্বর পেতাম। পরবর্তীতে কলেজে ওঠার পর থেকেই মূলত প্রবন্ধ লেখার প্রতি আমার আগ্রহটা বেড়ে যায় বহুগুণ। কলেজে পড়াকালীন সময়ে দেয়ালিকা ও কলেজের বার্ষিকীতে আমার বেশ কিছু প্রবন্ধ ছাপা হয়। আমার লেখা পড়ে বন্ধুরা খুব প্রশংসা করত। এভাবে লেখার প্রতি আগ্রহ ও ভালোবাসা দুটোই বাড়তে থাকে। কলেজে 'সাহিত্য ও সংস্কৃতি পরিমদ' নামে একটি সংগঠন ছিল। সেখানেও আমি নিয়মিত লিখতাম। অনুপ্রেরণা ও উৎসাহ দুটোই পেতাম সেখান থেকে। চট্টগ্রাম বিশ্ববিদ্যালয়ে ভর্তি হওয়ার পর নিজের আগ্রহের জায়গাটা আরও একটু প্রশস্ত হয়েছে। এখানে এসে 'চট্টগ্রাম বিশ্ববিদ্যালয় সাহিত্য পরিষদ' নামক সংগঠনের সদস্য হয়েছি। সেখানে লিখতাম, অনুপ্রেরণা পেতাম। একসময় আমিও লেখক হবো—এ স্বপ্ন দেখতাম। কিন্তু এ লেখালেখি নিয়ে নানা টানাপোড়েনের মুখোমুখি হতে হয়েছে আমাকে। যেমন: শ্বাসকষ্ট, অ্যাসিডিটি ইত্যাদি নানা শারীরিক অসুস্থতা আমাকে লেখালেখি থেকে বিচ্যুত করতে পারেনি কখনোই। লেখালেখি করতে গিয়ে বারবার হতাশ হয়েছি, অনেক সময় মনে হয়েছে লিখব না; কিন্তু আবারও লিখেছি নিজের মনকে শক্ত করে। তবুও হাল ছাড়িনি কখনো। লেখালেখি করতে গিয়ে অনেক সময় নষ্ট হয়েছে, বন্ধুরাও বলত, "লেখালেখি করে কী হবে? লেখক হতে পারবি?" তবুও থেমে থাকিনি। বাবা-মা'ও বলতেন, "লেখালেখি করে কী হবে? এতে তো পেট ভরবে না!" তবুও প্রতিবন্ধকতাগুলোকে জয় করতে পেরেছি। একাডেমিক পড়াশোনার পাশাপাশি সাহিত্যচর্চাটা অব্যাহত রেখেছি। এখনো সাহিত্যচর্চা অব্যাহত আছে। এখন পর্যন্ত বেশ কিছু পত্র-পত্রিকায় আমার লেখা ছাপা হয়েছে, যদিও তেমনভাবে উল্লেখ করার মতো নয়। তবুও এটা আমার জন্য অনেক বড় পাওয়া। লেখক হিসেবে নিজেকে প্রতিষ্ঠিত করতে পারাটাই এখন আমার মূল লক্ষ্য। আর এ পথেই এগিয়ে যেতে চাই অগ্রসর হয়ে, লিখে যেতে চাই বারবার।