বাংলা সাহিত্যের প্রাচীন নিদর্শন চর্যাপদ অত্যন্ত মূল্যবান। ড. মুহম্মদ শহীদুল্লাহর মতে, এর রচনাকাল ৬৫০-১২০০ খ্রিস্টাব্দ। আধুনিক পণ্ডিতগণ এ মত গ্রহণ করেন না। ড. সুনীতিকুমার চট্টোপাধ্যায় চর্যাপদের রচনাকাল ৯৫০-১২০০ খ্রিস্টাব্দ বলে উল্লেখ করেছেন। চর্যাপদের আবিষ্কার বাংলা ভাষা ও সাহিত্যের ইতিহাস রচনায় গুরুত্বপূর্ণ ভূমিকা পালন করে। কারণ, এর আগে বাংলা সাহিত্যের প্রাচীন নিদর্শন হিসেবে শ্রীকৃষ্ণকীর্তন কাব্যের নাম শোনা গেলেও তা ছিল অপ্রতিষ্ঠিত ও বিতর্কিত। চর্যাপদ আবিষ্কৃত হওয়ার পর বাংলা সাহিত্যের প্রাচীন যুগের সাহিত্য নিদর্শনের অভাব দূর হয়। ড. মুহম্মদ শহীদুল্লাহ সম্পাদিত এবং বর্তমান সময়ের পাঠকের উপযোগী ভাষায় লেখা চর্যাপদ গ্রন্থটি পড়লে এর সাহিত্যমূল্যও উপলব্ধি করা যায়। চর্যায় ব্যবহৃত প্রতীকধর্মিতা ও রূপকপ্রিয়তা এ সাহিত্যকে করেছে আরও আকর্ষণীয়। চর্যাপদে মোট ২৪ জন কবির পদ পাওয়া যায়, এঁদের মধ্যে লুইপাদ বা লুইপা সর্বাগ্রে স্থান পেয়েছেন। এছাড়া কাহ্নপাদ বা কৃষ্ণাচার্যপাদ ১৩টি, ভুসুকুপাদ বা শান্তিপাদ ৮টি, সরহপাদ ৪টি পদ লিখেছেন। চর্যাপদের আবিষ্কৃত পদগুলো মূলত বৌদ্ধ সহজিয়া সিদ্ধাচার্যদের আধ্যাত্মিক সাধনার গোপনীয় তত্ত্বকথা। চর্যাপদে কবিরা সহজিয়া ধর্মের সাধনপ্রণালি ব্যাখ্যা করতে গিয়ে তত্ত্বের গভীরতা ব্যক্ত করতে রূপক ও প্রতীকের আশ্রয় নিয়েছেন। চর্যাপদের পদগুলোর মধ্যে ভাবের গভীরতা, রসের সমারোহ এবং শিল্পসুষমার পরিচয় পাওয়া যায়। চর্যাপদ যে শুধু ধর্মীয় তত্ত্বকথা তা নয়, এতে সমকালীন বাংলার ইতিহাস, সমাজ, সংস্কৃতি, রীতিনীতি ও প্রাকৃতিক সৌন্দর্যের চিত্রও ফুটে উঠেছে। এ কারণে চর্যাপদকে প্রাচীন বাংলার কালের প্রতিচ্ছবি বলা হয়। সব মিলিয়ে চর্যাপদ বাংলা সাহিত্যের প্রাচীন নিদর্শন হিসেবে বাংলা সাহিত্যের ইতিহাসে বিশেষ মর্যাদা ও গুরুত্ব বহন করে।