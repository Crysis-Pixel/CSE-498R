জীবনানন্দ দাশের 'বনলতা সেন' কবিতায় নারী রহস্যময়ী। কবিতায় ব্যবহৃত প্রতীকী ভাষাভঙ্গির কারণে কবিতার নায়িকা বনলতা সেনকে নিয়ে পাঠকসমাজে নানা জল্পনা-কল্পনা লক্ষ করা যায়। তবে বনলতা সেন চরিত্রটি বাস্তব নাকি অবাস্তব, কিংবা ঐতিহাসিক নাকি কাল্পনিক তা নিয়ে পাঠক সমাজে যে বিতর্ক রয়েছে তাতে ঐকমত্যের কোনো সম্ভাবনা নেই। কেননা, কবি জীবনানন্দ দাশ প্রথাগত রোমান্টিক কবিদের মতো গীতিময়তায় নারীপ্রেমকে প্রকাশ করেননি, বরং এক গভীর জীবনবোধকে উপলব্ধি করার জন্য নারীপ্রেমকে ব্যবহার করেছেন মাত্র। জীবনানন্দর কবিতায় নারী এসেছে প্রেমের প্রতীক হিসেবে। কবির পুরো কবিতাটি একটি আত্মকথনের মতো। যেখানে তিনি নিজের ক্লান্তি ও অবসাদের কথা বলেছেন, বলেছেন বহু বছরের অনিশ্চয়তা ও পরিশ্রান্তির কথা। মাঝখানে বনলতা সেন চরিত্রটি এসেছে কবির চিরপরিচিত নারীর প্রতিনিধি হিসেবে। তাকে ঘিরেই কবির অতীত জীবনের স্মৃতিচারণা। তাই বলা যায়, কবির কবিতায় বনলতা সেন একটি বিশেষ প্রতীকের নাম। আর এই প্রতীকী চেতনা সৃষ্টির ক্ষেত্রে কবির ভাষাভঙ্গি ও প্রকাশরীতির দক্ষতা প্রশংসনীয়। জীবনানন্দ দাশের কবিতায় প্রেমের যে রূপ আমরা দেখতে পাই তা নিছক নারী-পুরুষের দৈহিক সম্পর্কের বিষয় নয়। এই প্রেম মূলত মানবিক ও মানবতাবাদী চেতনায় ঋদ্ধ। আর বনলতা সেন তাই কবির কল্পনায় মূর্ত হয়ে ওঠা অথচ রক্তমাংসের নারী, যে কবির ক্লান্তি মুছে দেয়, চোখের সামনে তুলে ধরে জীবনের স্বপ্নময় রূপ। কবিতায় উঠে এসেছে বিচিত্র অভিজ্ঞতার আলো-আঁধারি রঙিন এক অনাসৃষ্টির ইতিকথা। পরিশ্রান্ত কবিচিত্তে অবগাহনের জন্য এক তৃষ্ণার্ত হৃদয়ের আকুতি ব্যক্ত হয়েছে এ কবিতায়। কবিতায় সনেটের আঙ্গিক এবং চিত্রকল্পের ব্যবহার বিস্ময়করভাবে পাঠককে আকৃষ্ট করে। আর এসব কিছুর মূলে রয়েছে কবির জীবনবোধ ও নান্দনিক চেতনার মিশেল। সব মিলিয়ে কবিতাটি হয়ে উঠেছে জীবনানন্দ দাশের শ্রেষ্ঠ কবিতাগুলোর একটি এবং বাংলা সাহিত্যের এক অনবদ্য সৃষ্টি।