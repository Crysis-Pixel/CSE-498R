আমাদের জাতিসত্তা কী? এ প্রশ্নের উত্তরে নানা বাঙালি নানা উত্তর দেবেন। আমাদের বাঙালির জাতিসত্তার পরিচয় কীভাবে গড়ে উঠেছে সেটা নিয়ে ভাবতে গেলে আমাদের চলে যেতে হবে সেই কবে ভাষা আন্দোলনের সময়ে। একুশের চেতনা আমাদের জাতিসত্তাকে গভীরভাবে প্রভাবিত করেছিল।

সালাম, বরকত, রফিক, জব্বারসহ নাম না জানা আরও অনেকের রক্তে যে বীজ বপন হয়েছিল তা অঙ্কুরিত হয়ে একসময় মহীরুহ হয়ে ওঠে। আমাদের মাতৃভাষার মর্যাদা রক্ষার সেই আন্দোলন ক্রমান্বয়ে পরিণত হয় অধিকার আদায়ের সংগ্রামে। সেই সংগ্রামের ধারাবাহিকতায় আসে ষাটের দশকের শিক্ষা আন্দোলন, একাত্তরের মুক্তিযুদ্ধ। একসময় পাকিস্তানের শাসন-শোষণ, বৈষম্য আর অন্যায়ের বিরুদ্ধে সোচ্চার হয়েছিল যে জাতি তারা নিজেদের স্বকীয় বৈশিষ্ট্যে উজ্জীবিত হয়ে ঝাঁপিয়ে পড়ে স্বাধীনতার জন্য। ১৯৫২ সালের ভাষা আন্দোলন আমাদের সেই স্বাধীনতার প্রেরণা দিয়েছে। একুশের চেতনাই আমাদের মাঝে জাগিয়েছে জাতীয় ঐক্য। স্বাধিকার আদায়ের লক্ষ্যে সমগ্র জাতিকে ঐক্যবদ্ধ করেছে। আত্মপরিচয়ের সন্ধান দিয়েছে একুশ। আমার এ উপন্যাসের চরিত্রগুলো সেই আত্মপরিচয়ের সন্ধান করবে। কীভাবে মানুষের মাঝে জাগ্রত হয় দেশপ্রেম, কীভাবে তারা আত্মদান করে দেশের জন্য সেই গল্পই বলবে এ উপন্যাস। বাঙালির জাতিসত্তার ইতিহাস ঐতিহ্য নিয়ে লেখা এ উপন্যাসের শেষে গিয়ে পাঠক জানতে পারবেন, বাঙালির পরিচয় আসলে কী। হৃদয়ে একুশের চেতনা ধারণ করে একাত্তরে যেভাবে মুক্তিযুদ্ধে ঝাঁপিয়ে পড়েছিল বাঙালি, সাম্প্রদায়িকতা ও জঙ্গিবাদবিরোধী এ আন্দোলনও তেমনই এক যুগসন্ধিক্ষণে বাঙালিকে জাতীয় ঐক্যের বন্ধনে আবদ্ধ করে দেশপ্রেমে উদ্বুদ্ধ করছে। এ আন্দোলন সকল বাঙালির কাছে একুশের চেতনায় উদ্দীপ্ত হওয়ার আরেকটি সুযোগ নিয়ে এসেছে।