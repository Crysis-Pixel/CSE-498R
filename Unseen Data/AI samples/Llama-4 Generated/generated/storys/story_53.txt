**অনেকদিন আগের সেই রাত**

সুন্দরবনের গভীরে একটা দ্বীপ। নামটা বড়ই অদ্ভুত, ‘মরা কুমিরের দ্বীপ’। কেউ বলে, সুন্দরবনের একটা বাঘের নাম ছিল কুমির। বাঘটা মরে গেছে অনেক আগে। তারপর থেকে এই দ্বীপের নাম হয়ে গেছে মরা কুমিরের দ্বীপ। জায়গাটা নাকি খুবই রহস্যময়। সন্ধ্যার পর কেউ সেখানে যায় না। কী আছে ওখানে কেউ জানে না। তবে এটা সবাই জানে, সন্ধ্যার পর ওদিকে গেলে আর ফিরে আসা হয় না। আমি এসব বিশ্বাস করি না। এমন অলৌকিক ব্যাপার-স্যাপার আমার মোটেই পছন্দ না।

পরিচয়টা দিয়ে দেই। আমার নাম রাফাত। বড়লোক বাবার একমাত্র ছেলে। ইচ্ছেমতো টাকা খরচ করার স্বাধীনতা আছে। সেই স্বাধীনতার দারুণ ব্যবহার করি আমি। আমার একটা খামখেয়ালি অভ্যাস আছে। যেখানে সাধারণ মানুষের যাওয়া নিষেধ, সেখানেই আমি যেতে ভালোবাসি। বন্ধুরা ঠাট্টা করে বলে, বিপদ যেখানে, রাফাত সেখানে। কথাটা মিথ্যে না। দুই বছর আগে দেশের বাইরে একটা জঙ্গলে গেছিলাম, বিপদে পড়েছিলাম। সেবার বেঁচে ফিরেছি অনেক কষ্টে। উঠতি বয়সের উচ্ছ্বাসে ভাটা পড়েনি এখনো। সুযোগ পেলেই অদ্ভুত সব জায়গায় ঘুরতে চলে যাই। সঙ্গী বলতে কয়েকজন বন্ধু।

এইবারে গেছিলাম সুন্দরবনের গভীরে। সেই নিষিদ্ধ দ্বীপে যাওয়ার খুব ইচ্ছে ছিল আমার। দ্বীপটার ব্যাপারে যত শুনি, তত জানতে ইচ্ছে করে কী আছে সেখানে। মাঝিরা পর্যন্ত যেতে চায় না ওখানে। ওদের ভাষ্যমতে, রাতে নাকি সেখানে বাঘের ডাক শোনা যায় না, শোনা যায় কান্নার শব্দ। বাঘ না থাকলে কে কাঁদে সেখানে? সাধারণত এসব গাঁজাখুরি গল্পে আমি কান দেই না। কিন্তু এই গল্পটার মধ্যে একটা অদ্ভুত টান আছে। বন্ধুদেরও বেশ আগ্রহ জাগল ব্যাপারটা নিয়ে। আমরাও ঠিক করলাম, একটা রাত কাটিয়ে আসব সেই জাদুকরী দ্বীপে। আমাদের মাঝির নাম ছিল হাশেম। সে প্রথমে রাজি হয়নি আমাদের নিয়ে যেতে। পরে টাকার অঙ্কটা যখন মোটা হলো, তখন রাজিও হয়ে গেল। সুন্দরবনের অনেক কিছুই দেখেছি। লোকে বলে, জঙ্গলের শেষ রাতে নাকি দেখা মেলে অশরীরীর। আমি নিজের চোখে কিছু দেখিনি। বিশ্বাসও করি না এসব অশরীরী-টশরীরীতে। তবুও কেন যেন মনে হলো, এবারকারটা অন্যরকম।