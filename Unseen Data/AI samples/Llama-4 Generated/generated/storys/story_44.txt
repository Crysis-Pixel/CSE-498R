রমজান সাহেব। এলাকায় মাতবর টাইপের লোক। প্রতিদিন সন্ধ্যায় ক্লাবের আড্ডায় যান। সেখানে পাড়ার ছেলেরা তাস খেলে, জোর গলায় গল্পগুজব করে। রমজান সাহেবকে দেখলেই ছেলেরা বসার জায়গা ছেড়ে দিয়ে বলে, আসেন আঙ্কেল, বসেন। ছেলেদের সঙ্গে বসে চায়ের কাপে চুমুক দিতে দিতে তিনিও গল্প জুড়ে দেন। মাঝে মাঝেই হাসতে হাসতে আবোলতাবোল কিছু একটা বলে ফেলেন। ছেলেরা হেসে গড়াগড়ি খায়। রমজান সাহেবও হাসেন।

তবে, বাড়িতে কিন্তু রমজান সাহেব খুব গম্ভীর। স্ত্রী ফাতেমা বেগমের সঙ্গে প্রায় কথাই বলেন না। বিয়ের পরপর কিছুদিন একটু আধটু কথা বললেও এখন আর বলেন না। ফাতেমা বেগমও স্বামীর গম্ভীর স্বভাবের সঙ্গে তাল মিলিয়ে তিনি নিজেও গম্ভীর হয়ে গেছেন। এমন গম্ভীর যে, দুজনের কেউ কাউকে চিনেন কিনা সন্দেহ! রমজান সাহেব বাড়িতে থাকলে খাটে বসে বই পড়েন অথবা টিভি দেখেন। মাঝে মাঝে ছেলেকে কাছে ডেকে বিভিন্ন উপদেশ দেন। ফাতেমা বেগম রান্নাঘরে রান্নাবান্না করেন, ছেলেমেয়েদের খাওয়ান, ঘর গোছান। এভাবেই কেটে যায় দিনের পর দিন। স্বামী-স্ত্রীতে কোনোদিন কোনো বিষয়ে তর্ক হয়েছে এমন শোনা যায় না। অথচ, দুজনের মধ্যে ঝগড়া নিয়ে পাড়ায় রীতিমতো গল্প চালু আছে।

হাস্যকর ব্যাপার হলো, রমজান সাহেব এবং ফাতেমা বেগম দুজনেই খুব ভালো মানুষ। কারও সাথেই খারাপ ব্যবহার করেন না। এমনকি চেনাজানা লোকজনকে দেখলে হাসিমুখে কুশলাদি জিজ্ঞেস করেন। অথচ নিজেদের মধ্যে হাসেন না, হাসতে পারেন না। একে অন্যের সঙ্গে দু-একটা কথা বললে সেটা যেন একটা বিরাট ব্যাপার। রমজান সাহেব সকালবেলা বাজারে গিয়ে মাছ-টাছ কিনে আনেন, সেগুলো কেটেকুটে রান্নার যোগাড় করে দেন ফাতেমা বেগম। এটাই তাদের মধ্যে সবচেয়ে বড়ো সম্পর্ক।

ফাতেমা বেগম নিয়ে আসা মাছ কেটে রান্নার প্রস্তুতি নিচ্ছিলেন, এমন সময় রমজান সাহেব ডাকলেন। ফাতেমা বেগম রান্নাঘর থেকে বের হয়ে এলেন। রমজান সাহেব বললেন, শুনছ? ফাতেমা বেগম বললেন, হ, কও কী কইতে আইছ? রমজান সাহেব বললেন, কাইল সক্কাল বেলা বাজার থেইকা আইয়া দেখি তোমার পছন্দের ইলিশ মাছ আইছে। দুই কেজির একখান মাছ নিয়া আইছি। ফাতেমা বেগম বললেন, তা যা হবার তা তো হইছেই। এহন কও কী করতে হইব?

ফাতেমা বেগমের কথার মানে হলো, ইলিশ মাছ এনেছেন ভালো কথা, এখন বলে কী লাভ? এ নিয়ে তো আর কিছু করার নেই। ফাতেমা বেগম আবার রান্নাঘরে ঢুকে গেলেন। রমজান সাহেব মুখ কাচুমাচু করে সেখানেই দাঁড়িয়ে রইলেন।