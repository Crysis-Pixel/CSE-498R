গ্রামের নাম কাশীপুর। টঙ্গী নদীর তীর ঘেঁষে ছোট্ট একটি গ্রাম। গ্রামের পথে ধুলো নেই, আছে টাটকা শ্যামল ঘাসের গালিচা। যে পথ দিয়ে হাঁটলে মন ভালো হয়ে যায়, শরীর হালকা লাগে। এখন বর্ষাকাল। প্রকৃতি সবুজে সবুজ। মাঝে মাঝে বৃষ্টি হওয়ায় নদীর পানি বেড়েছে। চারদিকে পানি পানি ভাব। টঙ্গী নদীতে এখন জোয়ারের পানি থাকে। একটু পরপর পানি বাড়ে। আবার কিছুক্ষণ পরপর কমে যায়। ভাটার টানে নদীর পানি চলে যায় দূরে বঙ্গোপসাগরে। এ নদীই গ্রামের মানুষের জীবিকা নির্বাহের প্রধান উৎস। এলাকার বেশিরভাগ মানুষই কৃষিকাজের সাথে জড়িত। কেউ কৃষি কাজ করে, কেউ বা মাছ ধরে জীবিকা নির্বাহ করে। সকাল থেকেই গ্রামে হাঁস-মুরগির কলরবে মুখরিত হয়ে থাকে চারদিক। গৃহস্থের বাড়িতে দু-চারটা হাঁস-মুরগি থাকে। এগুলো দেখাশোনা করে ছোট ছোট ছেলে-মেয়েরা। এদের কলকাকলি গ্রামের সৌন্দর্য আরও বাড়িয়ে দেয়। আর গাছে গাছে কোকিলের ডাকে মোহনীয় পরিবেশের সৃষ্টি করে। কাশীপুর গ্রামে কয়েকটি পাকা রাস্তা আছে। গ্রামের মাঝখান দিয়ে একটি পাকা রাস্তা চলে গেছে। দুই ধারে সবুজ ধানের ক্ষেত, নানা রঙের ফুলে ঘেরা। বৃষ্টির পানি মাটির গন্ধ নিয়ে গ্রামের পথে ছড়িয়ে পড়ে। সামনে তাকালে দেখা যায় সবুজ ধানের মাঝে দাঁড়িয়ে থাকা সুন্দর একটি পাকা মসজিদ। মসজিদের পাশেই ইট-কাঠের তৈরি বিশাল একটি পুরাতন বাড়ি। বাড়িটির চারপাশে আছে নারকেল- সুপারি, আম, জাম, কাঁঠাল ইত্যাদি নানা জাতের গাছ। বাড়িটিকে দেখতে অপূর্ব লাগে। এ বাড়িতেই থাকে খোরশেদ আলম। পঞ্চাশ বছর বয়সী খোরশেদ আলম কৃষিকাজ করেন। তার ছেলে-মেয়েরা সবাই লেখাপড়া করে। তারা গ্রামেরই বিভিন্ন শিক্ষা প্রতিষ্ঠানে পড়াশোনা করে। তার বড় মেয়ে মাসুমা। এবার সে এইচএসসি পরীক্ষা দিয়েছে। ছোট ছেলেটির নাম তামজীদ। সে ক্লাস এইটে পড়ে। তাদের পরিবার বেশ সুখেই আছে।