শামীম হারামজাদার শার্টটা বুকখোলা; চোখ দুইটা নিরেট। তাতে দশ মিনিট আগেও কোনোরকম অনুশোচনা ছিল না। গ্রিনরোডে ওর খালার বাসা থেকে প্রায় ঘাড় ধরে ওকে গাড়িতে উঠিয়েছি। ওর দুঃসাহস কী! সিঁড়িঘর থেকে শাদা লুঙ্গিতে পেঁচিয়ে কী যেন একটা নিয়ে এসে বলে, গাড়ির ডিকিতে তোল! কী ওইটা? করাত। অ্যাঁ? করাত। করাত চিনস না? কাঁঠালবাগান হইয়া যাইতে হইব একটু; এইটা ফিরত দিতে হইব। না, ওইসব হবে না। শহরের এই অবস্থায়… আরে, তোল, তোল। কিছু হইব না। শামীম, এইটা দিয়া কী করছস? ব্যারিকেড; ব্যারিকেড দিছি। মানে করাত দিয়া না। গাছ দিয়া। শামীম হাসে নাই; আমার গতানুগতিক উদাসীনতা ও স্বার্থপরতা নিয়ে বরাবরের মতো পোকার-ফেইস বানিয়ে বিদ্রুপ করেছে— পরিষ্কার। আমিও আজকে ছাড়লাম না; হারামজাদাকে খুঁজতে সারা দিন কম নাকাল হতে হয় নাই। “আর কিছু উঠাইবি না গাড়িতে? স্টেনগান কিম্বা গ্রেনেড? বাঁশ কিম্বা ট্যাটা? এক কাম করি! আওলাদ হোসেন মার্কেট থেইকা কয়টা ঠেলাগাড়ি উঠায়া লইয়া যাই ডিকিতে, আরও কয়টা ব্যারিকেড দিতে পারবি।” শামীম কিছু বলল না; ওর চোখও কখনো কিছু বলে না। কিন্তু ফার্মগেটের কাছ থেকে লোক দুইটা গাড়িতে ওঠার পর ওর চোখে প্রথমবারের মতো আমি মৃত্যুভয় দেখলাম। ও, ও কি তেমন কিছু দেখেছে আমার চোখে? আমি যদিও কারও দিকেই তাকাচ্ছি না; ওদের কথামতো গাড়ি চালাচ্ছি। আমার চোখ সামনের দিকে।
“আলিয়া মাদ্রাসা? ক্যালকাটা?” গায়ে কেরোসিনের গন্ধওয়ালা লোকটা পিছনের সিট থেকে পশ্চিমা টানে জিজ্ঞেস করল।
“নো, নো। আলিগড় মুসলিম ইউনিভার্সিটি। ইউপি। ইন্ডিয়া।” আমি অমায়িক গলা করে বললাম। আমার আব্বা আলিগড়ের ছাত্র ছিল, তাই শুনে লোকটার মুখে কেমন একটা কিন্তু-কিন্তু লেগে রইল। হয়তো ইন্ডিয়াতে কোনো মুসলিম ইউনিভার্সিটি আছে, সেই তথ্যটাই তার মগজে সইছিল না। যদিও লোকটা যথাবিহিত পেশাদার। ভোক্সওয়াগন দেখে শুরুতেই বুঝেছে আমলার গাড়ি। জানতে চাইল, আমার আব্বা বনানীতে কবে প্লট পেয়েছেন। জানতে চাইল, আজিমপুরের সরকারি আবাসন ছেড়ে নতুন বাসায় আমরা কোন মাসের কত তারিখে উঠেছি। কেরোসিনের গন্ধওয়ালা লোকটা তারপর আব্বার ব্যাপারে বিশেষ কিছু আর জিজ্ঞেস করল না। জানতে চাইল, শামীমের আব্বা কী করেন। আমি ইংরেজিতে বললাম, উনি আর্মিতে মেজর ছিলেন। আর্মস অ্যামিউনিশন। চৌষট্টি সনে রিটায়ারমেন্টে গেছেন। ক্যান্টনমেন্টে, মানে কচুক্ষেতে বাসা। সেই বাসায় শামীমকে নামিয়ে দিয়ে আমি বাড়ি ফিরব, তেমন পরিকল্পনা ছিল আমাদের, বললাম।
“আই অ্যাম শিওর দিস আর্মি ম্যান ওয়জ নট এজুকেটেড ইন কলকাত্তা!” ত-য় ত-য় সংযুক্ত অক্ষরটা বড়ো করে উচ্চারণ করল অন্য লোকটা। তারপর দুইজনই হাসতে লাগল। এরা গোয়েন্দা না হয়ে যায়ই না। আর্মড ফোর্সেস ইন্টেলিজেন্স। অন্য লোকটা মনে হয় পাঞ্জাবি। সেদ্ধ টমেটোর মতো মুখ। এর জামায়ও কেরোসিনের গন্ধ। কেন? সহিংসতার আগুনে সৈনিক জ্বালানির মতো নিজেকে অর্পণ করে, সেইজন্য?
গাড়িতে ওঠার পর ফার্মগেট ইস্তক শামীমের সাথে গজগজ করছিলাম আমি। কীসের কাঁঠালবাগান? ওর বাপ না হয় ঠান্ডা ইংরেজিতে দুই বাক্যে সারবে, কিন্তু আমার কী হবে? এত রাত করে কচুক্ষেত গিয়ে, বিপদের তো হাত-পা নাই, শামীমকে বাসায় নামিয়ে, তারপর আমার বাড়ি ফিরতে রাত কত হবে, ওর হিসাব আছে? আর রাতটা কেমন গা ছমছমে, সেটা কি সে একবার দেখবে না? খেঁকিয়ে আরও কিছু বলতে যাচ্ছিলাম, এমন সময় রিয়ারভিউ মিররে দেখলাম আমাদেরকে একটা জিপ ফলো করছে। শেষে ফার্মগেট পুলিশবক্সের কাছে আমাদের থামানো হলো।
কলকাত্তা নিয়ে এদের রগড় থামল না। “জাস্ট ইম্যাজিন, বেজ। ক্লোজ ইয়োর আইজ অ্যান্ড ইম্যাজিন”, সেদ্ধ টমেটোকে বলল কেরোসিনের চুলা। বলল, চোখ বন্ধ করে কল্পনা করতে যে, ভারত আর ইস্ট পাকিস্তান সীমান্তের আকাশে বিমান। গোলাগুলি চলছে। বোমা পড়ছে। কলকাত্তার দুবলা বাঙ্গালিলোগ একে একে আমাদের তাবাহ করে দিচ্ছে। “হেসো না, দোস্ত। হেসো না, বেরুজ। হি হি। স্যরি।”
আমি জোর করে জোরে জোরে হাসলাম। তাতে পিছনের সিটে বসা ওরা আশ্বস্ত হলো। ওদের হাসির রেশ কোমল হয়ে ধীরে মিলিয়ে গেল। “আহ, বেজ…”, নরম করে বলল কেরোসিনের চুলা, তারপর আলগোছে হাসি সামলে নিল।
বেরুজ নামটা শুনে মনে পড়ল, শিরিনের ভাইয়ের নামও ছিল বেরুজ। জিন্নাহ অ্যাভিনিউতে ছিল শিরিনের ভাইয়ের অফিস। সেই ব্যবসা এখনো টিকে আছে কি না, কে জানে? শিরিনও যে এখন কেমন আছে, আল্লাহ্ জানেন। কার খবর কে রাখে? কলেজে বুড়া ভাইয়ের জুলুমে অতিষ্ঠ হয়ে শেষদিকে বাধ্য হয়ে নেকাব ধরেছিল শিরিন; তাতেও শেষরক্ষা হয় নাই। বুড়া ভাই তো লিডারের ছেলে, সহিংস না হয়েও প্রতিহিংস কীভাবে হতে হয়, তার ভালোই জানা। শিরিনরা থাকত বেলালাবাদ কলোনি। শিরিনের বাবার দিকের আত্মীয়রা বংশপরম্পরায় গুজরাটের খানদানি ব্যবসায়ী আর শিরিনের মা সিলেটি—উনি আবার ওর বাপের দ্বিতীয় বউ। শিরিন সিলেটি বলতে, হয়তো লিখতেও পারতো। সাতষট্টির পর থেকে ওদের এক্সপোর্ট-ইমপোর্টের ব্যবসায় মন্দা লাগে। বছর দুয়েক আগে কলেজে শিরিনের জীবনে ঘটে যাওয়া সেই ভয়ানক ঘটনার পর আমরা সবাই যখন ওদের বাড়িতে গেছিলাম — সাথে বুড়া ভাইও গেছিল মাফ চাইতে—সেই সময় শিরিনের ভাইকে শেষবার দেখি আমরা। মাজাভাঙা অসুস্থ ঘোড়াকে যেমন মশা ঘিরে ধরে, একবার দেখেছিলাম তেমন ঘোড়া রেসকোর্সের রাস্তায়, সেই রকম দেখতে লাগছিল উনাকে উনাদের বাড়ির বসার ঘরে। সন্ধ্যা নামি- নামি করছিল; বসার ঘরে বাতি ছিল না। একটা জানালার পাল্লায় লাগানো মশার নেট মাঝবরাবর গোলমতনভাবে ছিঁড়ে গিয়েছিল আর জানালার হাঁ-করা মুখের ভিতর দিয়ে মশা ঢুকে যাচ্ছিল ঝাঁকে-ঝাঁকে।
সেদ্ধ টমেটো আমার কাছে পানি খেতে চাইল। তারপর বলল, গতকাল সন্ধ্যায় আরেক বাঙালি মেজরের ছেলের সাথে নাকি তাদের এনকাউন্টার হয়েছে। সেই ছেলের নাম নাকি সুলতান। তেজগাঁও কলেজে পড়ত। বাগাওয়াটি কাজকর্মের সাথে জড়িত ছিল। এর আগেও হাতাহাতি আর টুকরো-টাকরা সংঘর্ষে অভিযুক্তদের খাতায় ওর নাম উঠেছে। ওর বাবা আন্ডারটেকিং দিয়ে ছাড়িয়ে নিয়ে এসেছে বহুবার। লিডারের ছেলের সাথেও এই সুলতানের দারুণ মাখামাখি ছিল নাকি। যদিও লিডারের ছেলে এখন পলাতক।
আমি আড়চোখে শামীমকে দেখলাম। শামীমের ট্র্যাক-রেকর্ডও তো ভালো নয়। ইলেকশনের সময় আদমজী কলেজ কেন্দ্রেই না-ভোট দেওয়া নিয়ে মিলিটারির কার সাথে হাতাহাতি করল? সিপাহি থেকে হাবিলদার—কচুক্ষেত বাজারে কে ওর হাতে নাজেহাল হয় নাই? ওরা নাকি খেয়ে পয়সা দিত না। মাংশ-মুরগি-ডিম উঠিয়ে নিয়ে চলে যেত। কলেজপাড়ায় বাঙালি মেয়েদের সাথে ওদের ভাষায় ছেড়খানি করতো। শামীমের রক্ত গরম।
সেদ্ধ টমেটো মোলায়েম কিন্তু দৃঢ় কণ্ঠে জানতে চাইল, শামীম কেন কথা বলে না। “কথা যেহেতু বলে না, ইয়েহ জনাব তাহলে নিশ্চয়ই গান গাইবে!”—বলল কেরোসিনের চুলা। আমি নীরবে ড্রাইভ করতে—অর্থাৎ পূর্বনির্দেশিত সার্কিটে চক্কর কাটতে থাকলাম। পিআইএ-র নতুন বিল্ডিং পাঁচবার পেরিয়ে গেল। সুলতান নামের ছেলেটাকে কি শামীম চেনে? বুড়া ভাইয়েরও কি খোঁজ করছে এরা? আমি তো জানি, বুড়া ভাই কোথায়। আমি তো জানি। দুপুর থেকে শামীমকে খুঁজতে খুঁজতে তার খবরও তো পেয়েছি। আমাদেরকে ওরা কী করবে? ধরে নিয়ে যাবে? তারপর টর্চার? ডিকি খুললেই তো আমরা ধরা পড়ে যাব। এই মুহূর্তে সবচেয়ে ভালো হয় কী করলে? পালিয়ে যাব? গাড়ি রেখে জীবন নিয়ে ভাগব? রমনা পার হওয়ার সময় পালানোর কথা ভাবা উচিত ছিল কি? ওরা তো সশস্ত্র। গাড়ির দরজা খুলে আমি লাফিয়ে পড়ি যদি? তাহলে তো শামীমকে ওরা শেষ করে ফেলবে। মাথার ভিতর তখন আমার একটা ঠান্ডা কালো মেঝে অসীম পর্যন্ত বিস্তৃত আর তার উপর অজস্র মানুষের মাথার বাদামি খুলি নারকেলের মতো ফেটে পড়ছে আর তার ভিতরকার জমাটবাঁধা ঘিলু আর জেলির মতো কালো রক্ত প্রথমে দিগবিদিক ছড়িয়ে যাচ্ছে, তারপর কালো মেঝের সাথে কিলবিল করে একাঙ্গি হয়ে শেষে অদৃশ্য হয়ে যাচ্ছে। কারা যেন বুড়িগঙ্গার পানি বড়ো বড়ো হোসপাইপ দিয়ে টেনে আনছে আর মেঝেতে ঢালছে। সেই পানির রংও কালো।
কেরোসিনের চুলা আবারও গান শোনানোর আবদার করল। এইবার আদেশই করল আসলে। সাথে নিজেও খানিক গুনগুন করল। আমি শামীমের দিকে তাকালাম। শামীম আমাকে দেখল না। ওদের কথার উত্তরে বলল যে, ও আলবত গান জানে। কী গান জানে শামীম? ওই তো ছায়ানটে যেসব শেখায়? “প্রভাত-হিল্লোলে ভুলে, দিয়েছিলেম পাল তুলে?” নাকি ওইটা? “ভেসেছিলেম স্রোতের ভরে, একা ছিলেম কর্ণ ধরে?” দুইটার মধ্যে কোনো একটা কি অতুলপ্রসাদের লেখা? হবে! পথের ধারে শিশুগাছে একদল বাদুড় গাছের একটা কেন্দ্র থেকে হঠাৎ ছিটকে উড়ে গেল, যেন একটা বিস্ফোরক ফুটল আর একটা মানুষের দেহ তাতে খণ্ড-বিখণ্ড হলো আর অংশগুলি ছিন্নভিন্ন হয়ে উড়ে গেল ঊর্ধ্বাকাশে 1
মেহদি হাসান সাহেব নিজে গেয়েছেন, এমন কিছু শোনাতে পারলে ভালো হয়, বলল কেরোসিনের চুলা। শামীম কিছুক্ষণ হাসিহাসি মুখে চুপ করে রইল। দশ সেকেন্ডে কেমন প্রস্তুতির চেহারা করে নিয়ে তারপর বলল, ও বাহাদুর শাহ জাফরের লেখা একটা কিছু গাইবে। পিছনের সিটে হর্ষধ্বনি উঠল।
শামীম গাইলো, “বাত করনি মুঝে মুশকিল কভি অ্যায়সি তো না থি। জ্যায়সি অব হ্যায় তেরি মেহফিল, কভি অ্যায়সি তো না থি। চশম-এ-কাতিল মেরি দুশমন থি হামেশা, লেকিন জ্যায়সে অব হো গয়ি কাতিল কভি অ্যায়সি তো না থি।” প্রেয়সীর চোখ তো খুনে চোখ আর সেই চোখ তো আমার আজন্মশত্রু, কিন্তু আজ সেই চোখে যে খুন চেপেছে, তেমন তো আগে চাপে নাই! প্রেমের জোয়ারে ভাসালে দোঁহারে, বাঁধন খুলে দিলে, কিন্তু যে তীরে ভেড়ার তৃষ্ণা আজীবনের, সেই তীরের সন্ধান পাওয়া এত কঠিন, তা তো আগে জানা ছিল না!
এই গান আমার জানা নাই। শিরিন নিশ্চয়ই জানত। পিছনের সিটের ওরা বলল শরিক-এ-হায়াত ছবির গান। তিন বছর আগে নাকি রিলিজ পেয়েছে। ওই ছবিতে নুর জেহানের গাওয়া একটা গানও নাকি ছিল। সেদ্ধ টমেটো এবার গুনগুন করল। “তেরে লিয়ে, ও জানে-জাঁ, লাখোঁ সিতম উঠায়েঙ্গে।” লোকটার গলা দরাজ না, কিন্তু সুর কায়েম করতে সচেষ্ট ছিল। গান শেষ হলো একটা গুনগুনে সুরে, তাই ঠিক কখন শেষ হলো বোঝা গেল না। যানহীন, জনহীন রাস্তা আর অস্ফুট সুরের রসায়নে একটা প্রশান্ত ক্লান্তির মেঘ পিছনের সিটে থিতু হচ্ছিল। আমরা কি মুক্তি পাব?
পাব, না চাইতেই জানাল সেদ্ধ টমেটো। তবে সেটা নিঃশর্ত নয়, বুঝলাম।
কেরোসিনের চুলা বলল গাড়ি ঘোরাতে ক্যান্টনমেন্ট। তারপর আমাদের যার যার বাড়ি। তার গলা শুনে মনে হলো ঘুম পেয়েছে। “ইওর ডিকশন, ইওর ডিকশন”, শামীমের উর্দুর গালভরা তারিফ করল কেরোসিনের চুলা।
“এবার বল।”—সেদ্ধ টমেটোর কণ্ঠে বেসুর, সমাপনী প্রত্যয়।
“ইকবাল হল।” আমি নিচুগলায় বললাম।
সেখানে কে?”
“লিডারের ছেলে। যদি এতক্ষণে বুড়িগঙ্গার ওপারে চলে না-গিয়ে থাকে।”
“আচ্ছা।”
শামীমের দিকে তাকানোর সাহস হলো না আমার। সেদ্ধ টমেটো আমার পরিত্রাণে এগিয়ে এলো। শামীমকে বারবার বলতে লাগল, আর্মি অফিসার নেওয়ার সার্কুলার হবে সামনেই। ও যেন অবশ্যই অ্যাপ্লাই করে। একবার কমিশনড হয়ে গেলে আর পিছন ফিরে তাকাতে হবে না। ফৌজিপরিবারে জন্ম নেওয়া মানে মহাজাগতিক জ্যাকপট হিট করা। এমন ব্রাইট নওজওয়ানকেই তো চায় পাকিস্তান! এই সুযোগ হেলায় হারানো ঠিক হবে না।
“ম্যাডনেস ইজ সামথিং রেয়ার ইন ইন্ডিভিজুয়ালস” -সেদ্ধ টমেটো বলল। অর্থাৎ ব্যক্তি—মানে আমরা – গোবেচারা নির্দোষ। ব্যক্তি নয় উন্মাদনার একক। উন্মাদনার আর উচ্ছৃঙ্খলতার অপরাধ করে গোষ্ঠী, দল, জাতি। এমনকি সময়। তাই সময়ের দোষে, গ্রহ-নক্ষত্রের দোষে, সঙ্গদোষে ব্যক্তিকে ভুগতে হয়। “সাম ওয়েস্টার্ন ফিলোসফার” নাকি এই কথা বলেছেন। আমি ম্যাকিয়াভেলি পড়েছি কি না, জানতে চাইল সেদ্ধ টমেটো।
ক্যান্টনমেন্টের আর্মি ব্যারিকেড পেরিয়ে কচুক্ষেত যাওয়া পর্যন্ত পথে কেউ কোনো কথা বলল না। রাস্তা ঝকঝকে। প্রত্যেকটা স্ট্রিট-লাইট জ্বলছে, অমঙ্গলের দিনে এ কেমন ষড়যন্ত্র, এরা কি আগেও এত কাছাকাছি জ্বলত?
পথে একটা কুকুর মরে পড়ে আছে—অন্য কারও গাড়ির চাকায় আগেই পিষ্ট হয়েছে, কিন্তু অণ্ডথলিটা অক্ষত। চেষ্টা করেও মড়া কুকুরটাকে গাড়িচাপা দেওয়া এড়াতে পারলাম না। পিছনের চাকায় থেঁতলে গেল কুকুরটা। মাঝরাস্তা দখল করে পড়ে থাকা লাশটা এবার কেউ দেখলে কুকুর বলেই হয়তো চিনতে পারবে না। কচুক্ষেতে শামীমের বাসা চিনে নিল ওরা। ওদের জংলা সবুজ জিপ হাজির হলো। ওরা আমাদের গাড়ির ডিকি খুলল না। ওরা চলে গেল।
আমরা দুইজন গাড়ি থেকে নামলাম।
“হুদাই ভয় পাইছিলাম রে। খালি গাড়ি পাইলে তাতে জবরদস্তি উইঠা যায় তো ওরা আজকাল। সিভিলিয়ান গাড়িতে টহল দেয় আর কি।” আমার টাগরায় কথা বেজে-বেজে যাচ্ছিল, কিন্তু অন্তরের ভিতরের কী জানি কী চাপা দিতে দিতে আমি যা মনে হলো, বললাম। হাতের তালু ঘেমে গেছিল আমার। প্যান্টে হাত মুছলাম। পকেট হাতড়ে ম্যাচ বের করলাম। সিগারেট লাগবে।
শামীম দেখি রাস্তায় বসে পড়ল। “ক্যান? ক্যান?” শামীম করুণভাবে অদৃশ্য মাটি, অদৃশ্য ঘাস খাবলে ধরল আর চাষার মতো আর্তনাদ করতে লাগল কিন্তু চাপাস্বরে, যাতে গৃহস্থবাড়ির কেউ না জাগে। “বুড়া ভাই, বুড়া ভাই”—শামীম কেমন ঘড়ঘড় করতে লাগল।
শামীমের এই কুকুরের মতো প্রভুভক্তি দেখে আমার ঘেন্নায় চোখ সরিয়ে রাখতে হলো। কুকুরের লাশটা থেঁতলে গেছিল, সেই দৃশ্যটা মনে পড়ল আর কেমন বমি উঠে আসতে লাগল। শামীমকে কিছু বলা দরকার। “হারামজাদা, শিরিনরে তুই ভালোবাসিস নাই? তাইলে বুড়া ভাইয়ের চেলাচামুণ্ডারা যেইদিন শিরিনরে উঠায়া নিয়া গিয়া ওর চুল কাইটা দিলো, কই আছিলি তুই? শিরিন—শিরিন আমার বোনের মতো ছিল। হাঁটু পর্যন্ত চুল ছিল শিরিনের!”
শামীম থতমত খেলো। “শিরিন? মানে কলেজের? হ্যায় কইত্থেইকা…”, কয়েক মুহূর্ত শামীমের চেহারায় আমি ব্যথা আর হতবিহ্বলতার দাগ দেখলাম, যেন ওর খুব নিষিদ্ধ নাজুক জায়গা আমি ন্যাংটা করে দিয়েছি, যেন শুধু বুড়া ভাইয়ের সাথে নয়, শামীমের সাথেও আমি বিশ্বাসঘাতকতা করেছি। ও ঢোক গিলল। তারপর সামলে উঠল। চোয়াল কঠিন করল, নিজের অভিব্যক্তির উপর নিয়ন্ত্রণ খুঁজে পেল বুঝি। শামীম টের পেল যে, আমার মধ্যে রাজনীতি কেন, কোনো নীতিই নাই; শুধু মানবিক জিঘাংসা আর প্রতিশোধস্পৃহা ছাড়া আমার মধ্যে আর কিচ্ছু নাই। আমাকে আমার প্রাপ্য ঘৃণা ডেলিভার করার জন্য শামীম ওর মুখ সরু করল। তারপর ভেবেচিন্তে কুৎসিত কিছু জুৎসই কথা বলল থেমে থেমে।
“শিরিন? তোর বোন? ক্যামনে? মানে বুড়া ভাই শিরিনের দখল নেওয়ার পরে তোর মতো বিচিছাড়া হিজড়াগুলা যেমন সবতে ডরে শিরিনের ভাই হইয়া গেছিল, তেমনে?”—শামীম রাস্তায় থুথু ফেলল। থুথুটাও ওর পারফর্মেটিভ বক্তব্যের একটা অংশ হলো।
আমি গাড়ির চাকার পাশ থেকে একটা আধলা তুললাম। উবু থেকে আমার উঠে দাঁড়ানোর মধ্যে এমন কিছু ছিল, শামীম আমার উপর এক মুহূর্তে হামলে পড়ল। আমাকে মারতে নয়, থামাতে। শরীরের সমস্ত ওজন নিয়ে গাড়ির বনেটের উপর হেলে পড়লাম আমরা। না থামালে, বুঝি মেরেই ফেলতাম শামীমকে আমি।
দোতলার বাতি জ্বলে উঠল। কান্নার বেগে আমি অবিবর্তিত বানরের মতো ঝুঁকে পড়ছিলাম। আমার খোলা কিন্তু বোবা মুখ থেকে লালা ঝরছিল। গলির শেষ মাথায় একটা গাড়ির বাতি কি জ্বলল-নিভল? এত সহজে নিশ্চয়ই গোয়েন্দা ওরা চলে যায় নাই। নিশ্চয়ই আমাদের পরবর্তী মুভমেন্টের জন্য ঘাপটি মেরে অপেক্ষা করছিল!
গলির মুখে তেমাথার দেয়ালে গাড়ির ত্বরিত আলো ঠিকরে পড়ল। শামীম ও দেখল নিশ্চয়ই। ও আচমকা আমার হাত থেকে আধলাটা খামচে নিল। তারপর স্ট্রিটলাইটের দিকে সই করে মারল। কাচ ভাঙার শব্দে—অন্ধকারে নয়, পুরা পাড়া জেগে উঠল।
নাইটি দুধে ভেসে যাচ্ছিল আমার; মেয়ের গায়ের গন্ধ বুঝি এমনই হবে? ঘুম ভেঙে যাওয়ার পর আমি আমার বুকের ভিতর থেকে কী যেন কী শেষবারের মতো বের করে দিতে চাইলাম; টানা দশ-বারোবার চাপাস্বরে “হুঁহু-উহু” বলে উঠলাম। পর্দা-বেডশীট- দেয়াল, রুমের লাইট, হাতের পাতা, জন্ম-মৃত্যু-অসুস্থতা—সবকিছুর রঙই নামহীন গোর খুঁড়ে তোলা শিশুর কঙ্কালের মতো শাদা কেন? কেন? কেন? কেউ কি শুনতে পাচ্ছ? ঘাড় ঘুরিয়ে দেখতে ইচ্ছা করছিল না অ্যাটেন্ডেন্টের সোফায় সাব্বির শুয়ে কিম্বা বসে আছে কি নাই। এমন তো না যে, আমার ব্যথা করছিল! কোথায় ব্যথা? ওষুধ, গরম জামা, বাচ্চার ফুলো-ফুলো ব্যাগ, মেঝের স্টেরাইল গন্ধ, শাদা দেয়ালে কোনো ভিজিটর আত্মীয়র রেখে যাওয়া ময়লা আঙুলের ছাপ— জুতা খোলার সময় দেয়ালে ভর দিয়ে দাঁড়িয়েছিল নিশ্চয়ই, নকল কাঠের (প্লাইউড) টেবিলে নকল বেতের ঝুড়ির মধ্যে রাখা মাটির ব্যাংকের মতো দেখতে তিনটি আসল আম – আহা, চারিদিকে আমার মেয়ের আসন্ন শৈশবের আয়োজন। কোথাও কোনো ব্যথা নাই। একটু দূরে এই রকম শাদা আকাশের গায়ে নীল মেঘনা তো, নীল আকাশের গায়ে নাহ, নীল ইউনিফর্ম গায়ে নার্স; “পাম করতে হবে”, বলল দুইবার, অধৈর্য যন্ত্রের মতো, যেন সকাল থেকে স্টার্ট দিয়ে রাখা আছে তাকে, কিন্তু চালু করা হয় নাই।
তেরো ঘণ্টা লেবার পেইনের পর আমার মেয়ে হয়েছে রাতে—ছাপ্পান্ন ইঞ্চি, সাত পাউন্ড; একটা প্রাণের মতো যেন জ্বলে উঠে শেষ হয়ে গেছি আমি। শাদা বিছানায় আমার শরীরে শাদা চাদর মোড়ানো; আমার সাইলেন্ট করে রাখা ফোনটা আমার পেটের উপর নড়েচড়ে গেল ভাইব্রেশনে আর পর্দাভেদ্য আলোয়। সেইদিন সেই একই হসপিটালের অন্য কোনো ক্যাবিনে আশরীর, অর্থাৎ জেনারেল অ্যানেস্থেসিয়ায় অসাড় হয়ে ঘুমাচ্ছিল শারমিন – জানলাম, ততক্ষণে ওর স্টিলবর্ন বেবিটা খালাস হয়েছে; ও জানতে পেরেছে কি না, কে জানে! আমিও কি জানতাম যে, ওর মরা বাচ্চাটা ওর বরের না? ছি! আমার বাচ্চাটা কোথায়? কোথা চাঁদো আমার? সোনাফুপির মাজাঘষা খোনা গলায়, দুখ-বেভুল উচ্চারণে আমার মাথায় বাজতে লাগল গানটা। “বুবনো বরিয়া মোর গিরিল আদার। কোথা চাঁদো আমার?” ভাষা নাই, শুধু লালা আছে আর গোলাপি চকচকে দুটো ঠোঁট আছে, এমন একটা ভেজা নিদন্ত মুখগহ্বর কোথা থেকে যেন চুকচুক করে উঠল। বিছানা ভিজে যাচ্ছিল দুধে। পাম করতে হবে। এবার কি ঘাড় ঘোরাতেই হবে?
 
একটু আগে বাইরে অনিচ্ছুক বৃষ্টি হয়েছিল, ভাইয়া বলত হাফ-আর্সড রেইন, বৃষ্টিতে বাতাস আরও ভ্যাপসা হয়ে গিয়েছিল। শারমিন আমার ঘরের জানালা খুলে দিলো; নিজের গায়ের ওড়না খুলল, তারপর ঘরের পর্দাও— শারমিন তো গায়ে কাপড়ই রাখতে পারে না। কতদিন আমার ড্রেসিং টেবিলের আয়নায় আকাশের ছায়া পড়ে নাই! উলটাদিকে আন্ডার-কনস্ট্রাকশন বিল্ডিং, ছাইরঙা লেবারদের কাজের শব্দ, অশালীন হইহই আর তার প্রতিধ্বনি ভেসে আসত সারা দিন; পর্দা খুলে রাখলে ওই সমস্ত আওয়াজ আমার ঘরের আয়নায় প্রতিধ্বনিত হয়ে ছড়িয়ে যেত। পর্দা টানা থাকলেও কে না জানে, একদল লেবারের গলার আওয়াজের ভিতর একজোড়া চোখ থাকে; আওয়াজের পর্দা চড়া আর নামার সাথে সাথে চোখদুইটা স্লো-মোশনে জ্বলে আর নেভে— সা-রে-গা-মা-পা-ধা-নি – সা আর সা-নি-ধা-পা-মা-গা-রে-সা; আমার ঘরের উলটাদিকে চব্বিশ ঘণ্টা লেবারদের কাজ চলত, তাই ওই চোখ দুইটা কখনোই যুঁজত না, তাই নিজেকে বেআব্রু লাগতো। রূপা বলত, এসব আসলে আমার মনের শয়তানি—মানুষকে মানুষ হিসেবে দেখতে আমার মন সায় দেয় না, নাকি। আম্মা অনেকবার বলেছিল, ঘর বদল করতে, বলেছিল, ভাইয়া তো লন্ডন থেকে ফিরে বউ নিয়ে এই ঘরেই উঠতে পারে ইত্যাদি। ঘর বদল করতে আমার মন চায় নাই। শ্বশুরবাড়িতে একবার চলে যাওয়া মানেই যথেষ্ট বদল; এরপরে আরও বদলের প্রস্তাব বাড়াবাড়ি। উত্তর দিকের জানালাটার পাশে আমার ঘরের প্রতিবেশীভাবে পুরানো নারকেল গাছটা তখনো ছিল, ডেভেলাপারের হাতে যাওয়ার পরে ওটা কাটা গেছে আর জানালার পাল্লা বরাবর মরা ডালটার উপর প্রত্যেকদিন একটা কাক—একটা স্পেশাল কাকই, ওর একটা চোখ ঘোলা – এসে বসতো। আর ওর ট্রেডমার্ক ঘড়ঘড়ে গলায় ডাকত; আমি হুশ-হুশ করলেও যেত না, কারবালার কাকের মতো ঘড়র-ঘড়র করে “ঘায় ঘাসান, ঘায় ঘোসেন” বলে ঘ্যানঘ্যান করতো। নারকেল গাছটা পেরিয়ে আরও কয়েকটা ঝোপড়া গাছ, গরমে স্থির হয়ে থাকা পাতার পিছন থেকে দুই জোড়া পা হেঁটে আসছিল, একই স্কুলের ইউনিফর্ম পরা, লম্বা লম্বা ঘাসের ভিতর হামা দিয়ে আসতে থাকা বাঘের চারটা পায়ের মতো শাদা সালোয়ারের দুই জোড়া পা। জাবড়া পাতার কারণে ওদের বাকি অবয়বটুক দেখা গেল না। দুই জোড়া পায়ের কোনো একজোড়ার মালকিনের নিশ্চয়ই এক বিনুনি ঢিলা হয়ে গেছে, কিম্বা চুলের শাদা ফিতা মাঠে হারিয়ে গেছে, আরেক মালকিনের টিফিন নিশ্চয়ই কাকে ছোঁ মেরে নিয়ে গেছে, কিম্বা নেয় নাই, ভরপেটই খেয়েছে সে, হয়তো বন্ধুর টিফিন ডরিয়ে-ধমকিয়ে ছিনতাইও করেছে, বন্ধুর মাংশ দাঁতের ফাঁকে সুতার মতো ঝুলছে। আজকাল তো শাদা সালোয়ারদের মোবাইল ফোন থাকে, সামান্য টিফিন নিয়ে ওরা কেন মারপিট করবে? জোড়া পা দুইটা ডানে একটা গলিতে অদৃশ্য হয়ে গেল। আমার পাশে আমার ডাঙার বাঘ। শারমিনকে সহ্য হচ্ছিল না। ভাইয়ার পুরানো স্যুটকেস খয়রাত নিতে এসেছিল ও। ওদের নাকি ট্র্যাভেল করার ভালো স্যুটকেস নাই। বুয়া একটু আগে আমার ঘরে দিয়ে গেছে ভোমা স্যুটকেসটা—তারও আগে ঘর মুছেছে, তাই ভেজা ফ্লোরে চাকার দাগ। স্যুটকেসটাকে মাটিতে দাঁড় করিয়ে রেখে ত্যানা দিয়ে ঝেড়ে মুছে দিয়েছে; হ্যান্ডেলের লাল ফিতাটা খুলে গেছিল, সযত্নে সেটাকে টাইট করে ফুল করে বেঁধে দিয়েও গেছে। শারমিন একবার “এহ!” বলে চুপ করে গেল। লাগেজ ব্যাগের গায়ে লাল ফিতা বাঁধা আর সদ্য-অক্ষরজ্ঞানপ্রাপ্ত হাতের লেখার মতো দেখতে ডামা-ডামা ইংরেজি অক্ষরে নাম-ঠিকানা লিখে আঠা দিয়ে সাঁটানো আম্মা আর ভাবির পুরানো অভ্যাস—এয়ারপোর্টে কত কত লাগেজ বেহাত হয়, আমি আর কী জানি? — শারমিনকে ওসব বলে লাভ নাই। এমনকি টাইট করে ফুল করে একটা পিচ্ছিল চকচকে লাল রঙের ফিতা বাঁধা হচ্ছে কারও হাতে, সেটা দেখতেও যে কী আরাম, ওকে বললেও বুঝত না। পিচ্ছিল, চকচকে, স্ফটিকের মতো আলো ঠিকরায়, আর পালিশ করা পাথরের মতো গতর—এমন সমস্ত জিনিস দূর থেকে দেখতে নয়, শুধু কিনতে শারমিনের ভালো লাগতো। স্বাস্থ্যবান বাচ্চাদের ও কিউট বলত; পাশে দাঁড়ানো, কিম্বা অন্য কারও কোলে পা ঝোলাতে থাকা শীর্ণ বাচ্চাদের বাদ দিয়ে ওদের ভাই-বোন-বন্ধু মোটা বাচ্চাটাকেই ও উলু-লুলু করতে করতে আদর করতো। ইটালিয়ান ক্রেপ কাপড় এনেছিল ভাইয়া-ভাবি আমার সব ফ্রেন্ডদের জন্য-লাক্সারিয়াস আর কাকে বলে, এক ফোঁটা আলো পড়লে তা-ও স্লাইড করে পিছলে যায়; দরজিকে দিয়ে তাতেও জারদোজির লেস, সোনালি ডলার আর হিরার লটকনের মতো দেখতে টাসেল লাগিয়ে নিয়েছিল শারমিন। ফেসবুকে ভাইয়া- ভাবির লন্ডনের বাড়ি—যেটার মর্টগেজ শোধ করতে ভাইয়াকে অফিসের পরেও রাতের শিফটে অড জব করতে হতো— দেখে শারমিন মাথা নামিয়ে নিজের ওড়নার প্রান্ত কুঁচি করতে করতে বলেছিল, “কিছু মানুষকে আল্লাহ্ সবকিছু দেয়, ওকে?” সেই শারমিন অফিসের টাকায় বসের সাথে বিদেশ যাচ্ছে, যাওয়ার আগেই যা গরম দেখাচ্ছে, আসার পর না জানি কী করে, তখন আমাদের ইনফেরিওটি-না-কী-যেন কমপ্লেক্সও কী আর চাপা থাকবে?—এইসব ভেবে আমি আর রূপা বিরলে মুখ বক্র করতাম আর মনে-মনে একটা পিচ্ছিল চকচকে লালরঙের ফিতায় তিনফুল দিয়ে টাইট একটা গিফটের বাক্সের মতো বেঁধে দিতাম শারমিনের মুখ।
“অক্টোপাস খাব না, দোস্তো। আর পর্ক তো প্রশ্নই আসে না। ওকে?”
“চিন্তা করিস না। ওইখানে নিশ্চয়ই আরও অনেক খাবার দিবে। ব্যুফে করবে ওরা, না রে?” আমি মনে-মনে হাভাতের মতো ঝোল টানলাম, কিন্তু অক্টোপাস আর পর্ক শারমিনের মুখ থেকে বের হয়ে তখনো ঘরের বাতাসে ঝুলছিল, তাই নিজের ঝোলে নিজেরই ঘেন্না লাগল। বুয়া নাস্তা দিতে দেরি করছিল।
“হুঁ। নভোটেল নামে একটা হোটেলে হবে। জামি ভাই অবশ্য চিনতে পারে নাই, এইটা কোন চেইন। আচ্ছা শাড়িই পরব তো, নাকি? একটা অন্যরকম ব্যাপার; সবাই বাংলাদেশকে চিনবে, ওকে? নাকি সবাই খ্যাৎ ভাববে? স্যুট বানায়া নিয়ে যাই? মানে ব্যাকআপ। লাগলে লাগল!”
“এত ফুটানির কী হইল, বুঝলাম না। খালি ফ্লাইট, হোটেল, জামাকাপড় আর ঠাটবাট নিয়া পড়ছস। তোর পেপার-টেপার কিছু প্রেজেন্ট করতে হবে না?”
“এইটা কি তোদের ডাক্তারি পাইছস? এইটা নেটওয়ার্কিং করার কনফারেন্স, ওকে? নতুন ক্লায়েন্ট ধরব; জামি ভাই বলে ‘নতুন মুরগা’। স্মার্ট ড্রেস-আপ লাগবে। ইংলিশ, ওকে? তারপর হ্যান্ডশেক– আল্লাহ্, আমার তো খালি হাত ঘামে!”
এই বলতে বলতে শারমিন ওর ঘামের হাতটা ফ্রিজ থেকে বের করা একদলা ঠান্ডা মাখনের মতো, এহ–আমার উলটানো কবজির পিঠে আচমকা ঘষে মুছে নিল। তারপর হাসতে হাসতে গড়িয়ে গিয়ে বিছানার অন্যপাশে, আমার নাগালের বাইরে চলে গেল। আমি চিৎকার করে উঠলাম “এই খাটাশ!” বলে—মাপা, প্রেডিকটেবল চিৎকার—আর ও চার হাত-পা বাঁকা করে বুকের কাছে জড়ো করে আমার বিছানার উপর চিত হয়ে শুয়ে একটা অসম্পূর্ণ বৃত্তচাপের মতো ডানে-বাঁয়ে গড়িয়ে গড়িয়ে হাসতে লাগল। এটা আমাদের পুরানো নাটক; বাহাত্তরবারের মতো মঞ্চস্থ হচ্ছিল। আমরা নাইনে পড়াকালীন ওর ছিল এক হিন্দু স্যার অঙ্ক আর ইংলিশের- ভীষণ শরাফত তার, আমরা ওদের বাসায় স্কার্ট-টপ পরে যেতাম, চোখের দিকে পর্যন্ত চাইত না; শারমিনের আব্বু- আংকেল বলতেন, “খুব সম্ভ্রান্ত ঘরের।” সেই স্যার কবে অঙ্ক করাচ্ছিলেন ওকে আর যথারীতি ওর হাত ঘামছিল আর টপটপ করে সেই ঘাম পড়ছিল নিউজপ্রিন্টের দিস্তাখাতার উপর, সায়েন্টিফিক ক্যালকুলেটরের মোটা মোটা বোতামের উপর আর তাই দেখে সেই স্যার নিচু গলায় বলেছিলেন, “ইশ! কত ঘামে!” আর তাই শুনে শারমিন অপ্রস্তুত আর অধোবদন হয়ে গেছিল আর সেই স্যার ওর হাতটা নিজের দিকে টেনে নিয়ে নিজের ডানহাতের সমস্ত পাতা দিয়ে ঘষে ঘামটা মুছে দিয়েছিলেন। আর শারমিন খাতার উপর থেকে ওর নত মুখ একটু উঁচু করে স্যারের দিকে তাকিয়ে হেসেছিল—ওকে… এই মুখ উঁচু করে তাকিয়ে হাসার ব্যাপারটা শারমিন আমাদের বলে নাই; আমরা নিজেরা নিজেরা কল্পনা করে নিয়েছিলাম; এমনকি ওই স্যারের নাম সত্যি সত্যি পুলক স্যার ছিল, নাকি আমাদের দেওয়া, তা নিয়েও সন্দেহ আছে, কিন্তু ওইসব কল্পনা যোগ করে না নিলে তো মুশকিল ছিল; এমনিতেই এই ঘিনঘিনে লবণাক্ত তরল- টাইপের টপিক টিনেজ মেয়েদের চামড়া বেয়ে নামতে থাকে আর কেমন সুড়সুড়ি দেয়। তার উপর শারমিন যে বরাবরই একটু বাজে আর বেহায়া রকমের মেয়ে, এই ব্যাপারটাও পুরোটা ফোটে না ওই রকম একটা সমর্পিত হাসিমুখের দৃশ্য না থাকলে। তা সেই থেকে শারমিনের ঘর্মাক্ত হাত নিয়ে কিংবদন্তি চালু হয়েছিল আমাদের মাঝে আর চালু হয়েছিল আমাদের গায়ে আর গায়ের জামায় যখন-তখন শারমিনের ঘাম মোছা-ঘাম মোছা খেলা।
লোকে জানতে চাইত, আমি বাপের বাড়িতে কেন। অনেকে ভাবত, বরের সাথে বুঝি বনিবনা হচ্ছে না। আমার বরও ডাক্তার; কোম্পানিগঞ্জে পোস্টিং হয়েছিল সাব্বিরের। সারা জীবন পড়া-পড়া করে, তারপর পাশ করে আমার বর সাব্বির পেল অল্প টাকার সরকারি চাকরি-ডাক্তারিতে যেমন দস্তুর, শুক্র-শনিবার ঢাকা আসত, সেক্স করতো আর দাওয়াত খেতো শুধু; বাকি দিনগুলিতে আমি বাপের বাড়ি বিশ্রাম করতাম আর বিসিএসের টেস্ট পেপার সল্ভ করতাম। রূপা ইঞ্জিনিয়ার। শারমিন রূপাদের ক্লায়েন্টের অফিসে কাজ করতো। রূপার সুপারিশে শারমিনের চাকরিটা হয়েছিল। আর আজ আমাদের হরমোনতাড়িত ব্যাকবেঞ্চার নিম্ফো-বন্ধু শারমিন বরকে নির্যাতনের কেস করার হুমকি দিয়ে বাপের হোটেলে শোয় আর সকাল হলে সেজেগুজে ক্লায়েন্ট-মিটিং করতে যায় যে মেয়ে, সে এবার আমাদের সবাইকে থুয়ে বসের গায়ে হেলান দিয়ে কি না উড়ে যাচ্ছিল কয়েকশ দেশের সীমান্তের উপর দিয়ে ঠান্ডা নীল পৃথিবীর দুইদিকে ওর ঘর্মাক্ত হাতের পাতা দুইটা শেইমলেসলি ছড়িয়ে দিয়ে। আমি ওর থেকে মুখ ফিরিয়ে থাকলাম।
“প্রথমবার উনি আমাকে হোটেলে নিয়ে গেছিল, ওকে? তোরাই তারপরে বললি যে, হোটেলে প্রেম করা সম্মানজনক না।”
“আমরা বলছি?”
“আচ্ছা, তুই বলছিস শুধু। ওকে? এইবার ঠিক আছে? রূপা সবসময়ই নেগেটিভ ও বলছে, এইটা নাকি যৌন হয়রানি। রূপার সাথে কথা বলা যায় না আজকাল। কখনোই বলা যাইত না। টকশোয়ের ভাষায় কথা বলে খালি। আজাইরা। যৌন বুঝলাম; হয়রানি হইল কেমনে? উনি তো রেইপ করেন নাই আমারে। ওকে?”
“রেইপ না করলেও হয়রানি হইতে পারে। হ্যারাসমেন্ট।”
“হ্যারাসমেন্ট আর হয়রানি কি এক নাকি?”
“এক না তো কী? তুই এত অশিক্ষিত ক্যান? উনি যেহেতু তোর বস, ধর, উনি উনার ক্ষমতা ইউজ কইরা তোরে লাগাইছে। এইটা হয়রানিই, মানে হ্যারাস…”
“উনার আবার ক্ষমতা! হেহ। হাসাইস না, ওকে? উনি তো পাঁচ মিনিটেই খালাস।”
আমি হাসতে হাসতে হতাশ হয়ে চুপ করে গেলাম। রূপা সাধারণত চুপ করে না, তাই শারমিনের সাথে প্রতি বছর রূপার মনামনি হতো। ওই সময়ে রূপা আর শারমিনের বাৎসরিক ঝগড়া চলছিল, নইলে শারমিন কি আর লাগেজ-ব্যাগ নিতে রূপার কাছে না গিয়ে পক্ষীবৎসের মতো উড়ৎ করে আমার কাছে আসত? আমাদের ছয় বন্ধুর হোয়াটসঅ্যাপ গ্রুপে ঝগড়াটা লেগেছিল জামি ভাইকে নিয়ে। শারমিনের বস জামি ভাইকে রূপা দুই চোখে দেখতে পারতো না। জামি ভাই নাকি একবার অফিসে উনার কাচের ঘরের ভিতর ফ্লোরের সব ইয়াং মেয়েদের ডেকে এনে উনার ওয়ার্কস্টেশনের সামনে লাইন ধরে দাঁড় করিয়ে মুজরার ভিডিও দেখিয়েছিলেন, তাও আবার রানিং কমেন্ট্রিসহ। বলেছিলেন আরবদেশের কোন ক্রুজ শিপে নাকি নিজের নতুন ক্যামেরা দিয়ে ভিডিও করেছেন। আর ভিডিওটাও তেমন— মেয়েটার শরীরের মাংশে মাংশে এলোপাতাড়ি জুম হয়ে কম্পিউটারের পর্দা প্রায় ঝাপসা হয়ে যাচ্ছিল। নর্তকীর বুক- পেট-পাছা ছাড়া পুরা স্ক্রিনে, পুরা পৃথিবীতে আর কিচ্ছু নাই। এমনিতেও তো মুজরার মেয়েগুলি বিশ্রী হয়—ওদের পুরাটা শরীরই তো একটা দীর্ঘ এককোষী পেট আর পেট ঘিরে লাফাতে থাকা ছোটো ছোটো নুন্টুর মতো ঝালরওলা গয়না। শারমিনদের কোন হিজাবি মেয়ে-কলিগ নাকি “ভাইয়া, আমাকে অমুক ভাই একটু ডাকছিলেন”, বলে পাশ কাটাতে চাইছিল। জামি ভাই ওকে যেতে দেন নাই। টানা পনেরো মিনিট মানে অনন্তকাল ধরে নাকি চলেছিল এই কাণ্ড। অফিসভরতি বাকি ছেলেরা নাকি হাসি-হাসি অপ্রস্তুত মুখ করে ওই গ্লাসহাউজের কয়েদিদের পাশ দিয়ে হেঁটে যাচ্ছিল আর রূপা বলতে চায়, জামি ভাই নাকি ভাবছিলেন, “দ্যাখ আমার পাওয়ার।” শুনে আমার গা শিউরে উঠেছিল—একদল সিঁটিয়ে-থাকা মেয়েজন্তু আর একজন সীমালঙ্ঘনকারী বনের রাজা, কেউ কাউকে আঘাত করছে না, চ্যালেঞ্জ করছে না, হালুম-হুলুম করে পসচারিং করছে না, এমনকি কেউ কারও দিকে তাকাচ্ছে না, কেউ কাউকে দৃষ্টি দিয়ে ভায়োলেট কিম্বা ভস্ম পর্যন্ত করছে না; সবগুলি জন্তু তাকিয়ে আছে বড়ো বসের বড়ো মেশিনের বড়ো স্ক্রিনের দিকে, সেই জন্তুগুলি আবার একটা বড়োসড়ো কাচের ঘরে, যে ঘরের দেয়াল চাইলেই উল্লঙ্ঘন করা যায় না, বাইরের সবগুলি মানুষ আবার তাকিয়ে আছে সেই কাচের ঘরের দিকে… ধুত, রূপা শালি সবসময় বাড়িয়ে বলে সবকিছু আর আমিও হারামি আছি; মনে হয়, বাড়িয়ে ভাবি। শারমিন আমাদের হোয়াটসঅ্যাপ গ্রুপে রূপাকে জাজমেন্টাল বলে গালি দিয়েছিল। বলেছিল, জামি ভাইয়ের সমান পপুলারিটি কারও নাই, কেমন সূক্ষ্ম-সুন্দর একজন আলফা মেল; স্বল্পভাষী কিন্তু দুর্দান্ত সেন্স অভ হিউমার; মনাশ ইউনিভার্সিটির মালয়েশিয়া ক্যাম্পাসের গ্র্যাজুয়েট; মেয়েদের সাথেও বন্ধুর মতন মেশেন। –আর সবচেয়ে বড়ো কথা, ওইদিনের ওই রুমের ভিতরের রক্ষণশীল হিজাবি মেয়েটার সাথে রূপার ফারাক কই? একটা প্রাপ্তবয়স্ক মেয়েমানুষ মুজরা নাচছে, দিনের পর দিন খাটাখাটনি করে পেটের পেশির উপর দখল কায়েম করেছে, এটা শিল্প নয়? ওই শিল্প কেন কয়েকজন কলিগের সাথে শেয়ার করা যাবে না? নাকি তাসের দেশ আর ওইসব ভানুসিংহের পদাবলিই একমাত্র শিল্প? নাকি মেয়ে-কলিগ দেখে ওই মেয়েগুলি কলিগই নয়? শারমিনের কথাতেও তো কিছু যুক্তি ছিল, তাই না? জামি ভাই যদি আমার হতো? যদি আমার ঘোষণা-দিয়ে-বলতে পারছি-না-তবু-বয়ফ্রেন্ড হতো? রূপা হারামজাদিকে হিপোক্রিট তো বলতামই বলতাম আমি।
জামি ভাই বা জামি ভাইয়ের মতো কেউ যে আমার হলেও হতে পারতো, মানে যদি আমি আর সব মেয়ের মতো হতাম, আমার সপ্তাহান্তে কোম্পানিগঞ্জফেরত বর বুঝি তা জানত। সাব্বির বড়ো ভালো মানুষ— ও পুরুষলোক হিসেবে একটু হীনম্মন্য, তাই ওর ভিতর আমার মতো হীনম্মন্য মেয়ের জন্য অনেক মায়া আর অনেকানেক কলায় আমাকে আয়ত্তাধীন করে ফেলার একটা নিবিড় উদ্যম ছিল, ভালো ছাত্ররা এমন তপস্বী হয়; তখন তো আর ও জানত না যে, আমার পুরুষলোক ভালো লাগে না। শারমিন ছিল সাব্বিরের ছায়াশিক্ষক — কয়েকদিন পরপর এসে ‘জামায়ণ’-এর বাণী দিয়ে যেত আর সাব্বির ছিল জামি ভাইয়ের ভাবশিষ্য। “বুঝলেন, সাব্বির ভাই, আপনার বউ তো খালি সারা দিন আমারে বলে তুই বেশি সাজিস, তুই বেশি শাড়ি-গয়না-জুতা-ব্যাগ কিনিস। কিনবই তো, ওকে? জামি ভাই তো ওইদিন আমাদেরকে জিগেস করলেন, বলো তো, ইওরোপের সমস্ত লাক্সারি ব্র্যান্ড কেন এশিয়ায় আসতেছে? দেখি বলেন তো আপনি, কেন চায়নায় আসতেছে? না, হয় নাই। এশিয়ান মেয়েদের হাতে এখন অনেক অনেক ডিসপোজাল ইনকাম। ওকে? ডিসপোজাল ইনকাম মানে বুঝলেন তো? মাসের সব বড়ো বড়ো খরচ করার পর মানে বাড়িভাড়া, বুয়ার বেতন, বাজার-সদাই, গাড়ির তেল, সিএনজি ভাড়া এইসব-এইসব সারার পর হাতখরচের যেই পয়সাটা থাকে, ওইটা। তো আমাদের হাতে এখন দুনিয়ার সমস্ত কনজ্যুমার গুড্স কেনার টাকা। ওকে? আমরা ফ্যামিলির ভিতর থাকি, আঠারো হইলেই লাফ দিয়ে বিদেশীদের মতন নিজের বাসায় উঠি না। তারপরে ধরেন, জামাইয়ের সাপোর্ট। ওকে? আমাদের হাতে এখন পয়সা। গুচি, ভারসাচি, এভি, ম্যাকের লিপস্টিক, ওকে?”
জামায়ণের আরও কয়েকটা কাণ্ড ছিল; একটা ছিল নামকাণ্ড—একবার পরিচয় হওয়ার পর আজীবন কারও নাম না-ভোলার বুদ্ধি, জনসংযোগে নাকি এইসব কাজে আসে। যেমন, কোনো ক্লায়েন্টের রিসেপশনিস্টের নাম যদি হয় মেরিনা, তাহলে সেই রিসেপশনিস্টের চেহারার দিকে হাসিমুখে তাকিয়ে মনে-মনে বারবার বলতে হবে, মেরিনা, মেরিনা, মেরিনা”, তারপর অন্যদিকে তাকিয়ে ব্রেনকে এই নতুন ডাটা সেইভ করার টাইম দিতে হবে, তারপর চোখ বুঁজতে হবে, চোখ বুজে মেরিনার চেহারাটা মনে করতে হবে, তারপর চোখ খুলে মেরিনার সাথে কথা বলা শুরু করতে হবে; কথা বলার সময় প্রত্যেকটা বাক্যের শুরুতে, শেষে আর মাঝে ‘মেরিনা’ শব্দটা ব্যবহার করতে হবে। এতে মেরিনাকে যেমন সহজে খুশি করা যাবে—কারণ কে না জানে মানুষের কানে সবচেয়ে সুমধুর ঠেকে নিজের নামগান-তেমন সারা জীবনের জন্য মেরিনাকে মনে রাখার ব্যবস্থাও হয়ে যাবে। জামি ভাইয়ের বডি অভ নলেজে এমন আরেকটা কাণ্ড ছিল সত্যকাণ্ড। “সেল্স পিচে যাওয়ার আগে আজকে জামি ভাই বলতেছিলেন, বুঝলি, সত্যি আর মিথ্যা—দুইটাই কনফিডেন্টলি বলতে হয়। ওকে? তাতে মিথ্যা অবশ্যই সত্যি হয়া যায় না; কিন্তু সত্যি তার প্রেডিকটিভ ফেস-ভ্যালু হারায়। একটু ফিলোসফিক্যাল তো। ওয়াও। না?” রূপার বর বাপ্পি ভাই বলতো শারমিনের বস নাকি শারমিনের জীবনের সবচেয়ে কোটেবল পার্সন। “জামি ভাই বলছে, নিজের মাকে খুন করা উচিত; ওকে?”—এই কথা বলে শারমিন ওর আম্মু-আন্টিকে যে-কোনো দিন মেরে ফেললেও নাকি বাপ্পি ভাই অবাক হবে না। পাতাপচা গরমে বার্গারের দোকানে বসে এইসব বলতে বলতে বাপ্পি ভাই দেখলাম ওয়েটারকে ডেকে বিল দিলো। খানিক পরে দেখলাম, কী ভেবে আবার ওয়েটারকে হাতের ইশারায় ডেকে আনলো আর তারপর ওদের কালো-খয়াটে রেক্সিনে বাঁধানো বিলের ফোল্ডারের ভিতর গুনে-গুনে দশ পার্সেন্ট টিন্স দিলো। টিপ্স দিতে-দিতে বাপ্পি ভাই এমন একটা ষড়যন্ত্রী রবিন হুডের হাসি হাসল, যেন ওয়েটারের সাথে ওর কতদিনের বা জটিল, মহান ও গোপন আঁতাত। বাপ্পি ভাইয়ের উপরও কি জামি ভাই আছর করেছে?
“দোস্তো, শোন না। তুই কি জানিস ব্রেস্ট ইমপ্ল্যান্টের দাম কীরকম হয়?” শারমিন নিজের গায়ের জামা দুইদিক থেকে খামচে টেনে ধরে আমার ঘরের আয়নার গায়ে প্রায় মুখ ঠেকিয়ে মনোযোগ দিয়ে নিজের বুক দেখছিল। আয়নার গায়ে ওর নিশ্বাসের বাষ্প জমছিল।
“আমি কোত্থেকে জানব? আবার তোর মাথায় এইসব ভূত চাপছে?” আমার মনে পড়ল সেভেনে পড়তে মুখে একবার এক্সপায়ার্ড চন্দনবাটা কি উপটান মেখে শারমিনের সমস্ত মুখে পাকা পাকা বিচি উঠেছিল। নাইনে পড়তে ওর আব্বু-আংকেলের রেজর দিয়ে বগল চাঁছতে গিয়ে বগলে একটা দশমাথাওলা রাবণগোটা বাঁধিয়েছিল। ইউনিভার্সিটি আমলে এক হাতুড়ে জাপানি ডার্মাটোলজিস্টের ক্যালিগ্রাফি-আঁকা কাগজের পর্দা-ঝোলানো দোকানে গিয়ে বলেছিল, “আমার ওই জায়গা অনেক কালো, ফরসা করে দাও।”
“কালকে রাতে স্বপ্নে দেখলাম, প্লেনে উঠতেছি আর আমার অনেক ভয় করতেছে। জামি ভাই বলতেছেন, ধুরো বোকা মেয়ে, ফ্যান্টাসি কিংডমে রোলার কোস্টারে উঠছ না? প্লেন তো সেই রকমই একটা জিনিস। তারপর দেখলাম, রোলার কোস্টারে সেই যে লোকটা সিটবেল্ট ঠিকঠাক বানছি কি না চেক করার বাহানায় একে-একে আমাদের প্রত্যেকের বুকে হাত দিছিল—আরে ওই লোকটা! মনে নাই?— তো ওই লোকটা রাস্তার পাশে দেখি আইসক্রিম বেচতেছে। ওকে? কী হাস্যকর না? জামি ভাই বলল, এইটা ব্যাংকক। আমি বললাম, জামি ভাই, আমি কিন্তু হাতে একটা প্রজাপতি ট্যাটু করব, ওকে? ব্যাংককের ট্যাটু যে শস্তা, স্বপ্নের মধ্যেও আমি ভুলি নাই। ওকে? হাহা। উনি আমারে ট্যাটু করায়া দিলেন একটা পার্লারে নিয়া গিয়া। স্বপ্নে আমার আর মনে হয় নাই যে, আমাদের তো লন্ডন যাওয়ার কথা ছিল কনফারেন্স করতে। আমরা ব্যাংকক ক্যান? তারপর দেখলাম আবারও আইসক্রিম খাইতেছি। আইসক্রিম খাইতে খাইতে আমি উনারে বলতেছি যে, উনারে ছাইড়া যামু গিয়া। লোকে খারাপ বলে আর তাছাড়া উনার তো বউও আছে। ওকে? উনি অনেক কানলেন। তারপর কী কী বললেন, সব মনে নাই। খালি মনে আছে কানতে কানতে বলতেছেন, উনার এক এক্স-কলিগ নাকি মেয়ে লাগাইতে ব্যাংকক গিয়া ভুলে একটা তিনকোনা মাছের কাঁটা গিলে ফেলছে। তারপর যতই পানি খায় আর ঢোঁক গিলে, ততই নাকি ওই তিনকাঁটা উনার গলবিল চিরতে চিরতে নিচে নামে। এক ইঞ্চি, এক ইঞ্চি করে চিরতে চিরতে কাঁটাটা শেষে উনার পাকস্থলিতে গেল, আর তখনই লোকটা লাস্ট এক ঢোঁক পানি গিলে প্লেটের উপরে মাথা রেখে একা একা মরে গেল। এইসব শুনতে শুনতে দেখি আমিও আর আইসক্রিমের ভ্যানের পাশে নাই। আমি একটা রেস্টোর‍্যান্টে মাংশ খাইতেছি একলা। সামনে একটা শাদা প্লেট রাখা আমারও। ওকে? তারপর শোন না—সেই প্লেটের উপর যেই মাংশের বড়ো ড্যালাটা রাখা, দেখি, ওইটার মধ্যে আরবিতে আল্লাহর নাম লিখা। আমি আল্লাহরে বলি, আল্লাহ, আমি এই ট্যাটু উঠায়া ফালাব, আল্লাহ। আমি এরপর থেকে প্রত্যেকটা রোজা রাখব, হিজাব করব আল্লাহ। কবজি পর্যন্ত জামার হাতা পরব। হাতের নখ পর্যন্ত ঢেকে রাখব, ওকে? তারপর আর কিছু মনে নাই। তারপর তো ঘুমই ভাইঙ্গা গেল।”
“তোর এই পুরা স্বপ্ন ক্যামনে মনে আছে? নাকি চাপা মারতেছিস?”
“আরে, না না। সকালে তো আরও মনে ছিল। এখন অনেকটুক ভুইলা গেছি। সূর্য যত মাথার উপর উঠে, স্বপ্নের স্মৃতি তত হালকা হইতে থাকে। আম্মু বলছিল।”
“ট্যাটু পরে উঠাইছিলি আর? মনে কইরা দ্যাখ।”
সেইটা আর মনে নাই রে। আমি তো এই স্বপ্ন দেখার আগে জানতামই না যে, একবার ট্যাটু কইরা ফেললে আবার পয়সা দিয়া ট্যাটুর দাগ উঠানো যায়। ওকে? সকালে গুগল করে দেখলাম যে, সেইটাও করা যায়। তবে ট্যাটু করার চেয়ে ট্যাটু উঠানোর দশগুণ দাম। শুনছি অনেকসময় স্কিনে ইনফেকশনও হয়ে যায়। ভাগ্যিস সত্যি সত্যি ট্যাটু করি নাই!” শারমিন ওর নিজের হাতের চামড়ার উপর মায়ের হাতের মতো হাত বোলাতে থাকল।
 
ক্লাস এইটের প্রথম ছয় মাস আমাদের সবার শুধু একটা স্বপ্নই ছিল। কোনো একদিন আমাদের পাসপোর্ট হবে; আর আমরা সবাই মিলে প্লেনে করে পাকিস্তান যাব।
আমার সত্যি সত্যি মনে নাই, কবে কখন কীভাবে আমরা ছয় বান্ধবী এই স্বপ্নের ব্যাপারে একমত হলাম। তবে খুব ভালো মনে আছে, ইংলিশ গ্রামারের ম্যাডাম, যাকে আমরা ‘হায়না’ বলে ডাকতাম, একদিন ক্লাসে ফিউচার পারফেক্ট টেন্সের উদাহরণ চেয়েছিল আর শারমিন আমাদের সবার ঠ্যালাঠেলি খেয়ে হাত তুলে অ্যাকাবেঁকা হয়ে দাঁড়িয়ে লজ্জা-লজ্জা গলায় বলেছিল, “আপা, আফটার আই শ্যাল হ্যাভ গ্রোন ওল্ডার, আই শ্যাল ফ্লাই টু পাকিস্তান”। হায়না ভাঙা গলায় বলেছিল, “অ্যাবসোলিউটলি কারেক্ট!” হায়না জবাব দেওয়ার সাথে-সাথে আমরা ছয় জন সমবেত হাততালিতে ভেঙে পড়েছিলাম ছয়টার-এক সেট কাচের বাটির মতো। শারমিন একেবারে মিস ইন্ডিয়া হয়ে দুই গালে হাত দিয়ে বসে পড়েছিল; ওর বিশ্বাসই হচ্ছিল না যেন এই প্রস্তাবের জবাবে শিক্ষক-অভিভাবক অর্থাৎ শত্রুপক্ষের মুখ থেকে ওই রকম সর্বাত্মক ‘হ্যাঁ’ আসতে পারে। আহা, সেইদিন শারমিনটা সাহস করে দাঁড়িয়ে আমাদের সম্মিলিত স্বপ্নের কথা ইংরেজিতে মানে সাংকেতিক ভাষায় সবাইকে জানিয়ে দিয়ে যা করেছিল, তা এখনো আমাদের সবার মুখেমুখে ফেরে! আমাদের চারপাশের তিক্ত মহিলাগুলি-হায়না, পাবদা, সিটিএন, ফাটা ফুটবল, নাগাসাকি এইসব নাম যাদের, যাদের চোখের সামনে আমরা আমাদের স্কুল-ইউনিফর্মের চিকন, শাদা, ভি-ওড়নাটাকে পারলে ময়দার লেইয়ের মতো চওড়া করে বিছিয়ে নিজেদের রুটি-বেলার পিঁড়ির মতো বুকহীন করে রাখতাম, যাদের নিয়ম মোতাবেক আমরা সকালের সমাবেশে লাইন ধরে দাঁড়াতাম আর কুচকাওয়াজ করতাম–পিটার প্যাটার রেইন, যারা হেঁটে আসতে থাকলে আমরা একে অন্যের কোমরে জড়িয়ে রাখা আমাদের হাত চকিতে সরিয়ে নিতাম, যাদের ভয়ে আমরা নিচু হয়ে স্কুল-কেডসের ফিতা বাঁধতাম না, পাছে আমাদের গোপন যৌবন প্রকাশ্যে চলে আসে, তাদের কাছ থেকে – হ্যাঁ, হ্যাঁ, তাদের কাছ থেকেই—আমাদের সম্মিলিত প্রেমের ব্যাপারে সম্মতি আদায় করে এনেছিল আমাদের দলপতি শারমিন। স্বাগতিক দলকে হারিয়ে একটা সবুজ সূর্যসংকেত ছিনিয়ে আনা, যাকে বলে একটা অ্যাডভেঞ্চার, আমরা সবাই মিলে করতে চাই, আর সেই অ্যাডভেঞ্চারের শেষ সীমানারেখার উপর দিয়ে আমরা সাঁই-সাঁই করে পৌঁছে যাচ্ছিলাম (কোনো একদিন বল চলে যাবে মাঠের বাইরে) যেই ভবিষ্যৎ কোনোভাবেই সম্ভাব্যতার ভিতর পড়ে না, সেই ভবিষ্যতের একদম মধ্যবিন্দুতে।
যেসব পাকিস্তানি ছেলেদের আমরা চিনতাম, তাদেরকে আমরা নিজেদের মধ্যে ভাগ-যোগ করে নিয়েছিলাম। মিশু নিয়েছিল আমির সোহেল, সুরভী আকিব জাভেদ। ওয়াসিম আকরামের বয়স একটু বেশি হওয়ায় শান্তা শুরুতে একটু দোনোমোনো করলেও পরে মেনে নিয়েছিল। রূপা আর শারমিন তো ছিল এক বনে এক বাঘের দুই মাথা—কামড়াকামড়ি সম্ভব নয়, সেটা নিয়মও নয়, কিন্তু ওদের মধ্যে একটা টেনশন তো চলছিলই সবচেয়ে এলিজিবল ছেলেটাকে নিয়ে। শারমিন একদিন স্কুলের মাঠে নিয়ে এসেছিল ওই ছেলেটার লাল শর্টস পরা অর্থাৎ ফরসা লোমশ পা বের করা একটা ছবির পোস্টকার্ড–প্যান্টের হাই অস্বাভাবিক রকমের হাই। পোস্টকার্ডটা মেয়েদের কাড়াকাড়িতে দুমড়ে-মুচড়ে গিয়েছিল। ছেলেটার নাকি বয়স সতেরো হয় নাই। নাম শুনলাম শহিদ আফ্রোদিতি। সেইদিন স্কুল ভলিবলের ম্যাচ ছিল; পিটি আপা ফুররর- ফুররর করে বাঁশি বাজিয়ে মেয়ের দলকে ছত্রভঙ্গ করেছিলেন। ভলিবল টিমে ছিল শুধু শারমিন; আমরা কেউ অত লম্বা না আর মাথা উঁচু করে কাঁধের কাছ থেকে দুই হাত ‘এসো, আমাকে হাতকড়া পরিয়ে নাও’ রকমের মুদ্রায় বাড়িয়ে ধরে বলের জন্য অপেক্ষা করতে থাকা আর সূর্যের মাঝখান থেকে ক্রমে পড়তে থাকা বলের গায়ে হাতের ওই চুড়ি পরার জায়গাটা দিয়ে সর্বশক্তিতে আঘাত করার ক্ষমতা শুধু শারমিনেরই ছিল। আর কী যে অদ্ভুত – বাংলা ফার্স্ট পেপার টেক্সটবুকের দ্রবময়ীর গায়ে যেমন পালাজ্বর আসত কয়দিন পরপর ঘুরে-ঘুরে, তেমন দুই-তিন সপ্তাহ পরপর শারমিনেরও মাসিক হতো, ইরেগুলার। ওইদিনও সেইম ছিল; খেলতে খেলতে নীল ইউনিফর্মের পাছা লাল হয়ে গিয়েছিল ওর। ফাইনালে কোন হাউজ জিতেছিল, এখন আর মনে নাই; তবে দুই বান্ধবীর মধ্যেকার ডেডলক ওইদিনই সেটল হয়ে যায়—রূপা ওয়াকার ইউনিসকে নিজের বলে মেনে নেয়। এরপর পুরা স্কুলের সব মেয়েদের মধ্যে একটা প্রেমঘটিত বৈকল্য ছড়িয়ে পড়ে— হায়না বলেছিল, ‘ম্যাস হিস্টিরিয়া’—কয়েকশ মেয়ে যৌবনের আগুনে পুড়ে যায়। সি সেকশনের তাহমিনা কাঁটাকম্পাস দিয়ে হাত কেটে কার যেন নাম লেখে। কানিজ ফাতেমার গোপন ডায়েরি ধরা পড়ে, যে ডায়েরি পুরাটাই একটা প্রেমপত্র; সেটা শুরু হয় সোনু নিগামকে দিয়ে আর শেষ হয় ক্লাস টেনের নতুন ফিজিক্স স্যারকে (‘টেসলা’) দিয়ে।
মাস ছয়েক কি আষ্টেক পর পেপসির বিজ্ঞাপন আর টিভির সবুজ মাঠ থেকে দিগন্তরেখায় বসে থাকা এই আমাদের কাছে সশরীরে উঠে এসেছিল আফ্রোদিতি ছেলেটা। তখন তো গাছপাকা ফল আর মাঠপাকা ফসলের দিন; বৃত্তি-পরীক্ষার রেজাল্ট আসবে-প্রত্যেক বছরের মতো ওই বছরও কে ট্যালেন্টপুল আর কে জেনারেল গ্রেড, সেই খবর লীক হয়ে গিয়েছিল। শোনা যাচ্ছিল রূপা জেনারেল; মনটা খারাপ ছিল বেচারির। কমার্সের ফারজানার সাথে সিকরুমের বিছানায় আমাকে খুঁজে পেয়েছিল ‘ফাটা ফুটবল’– আমরা দুইজন শুধু ওড়না-পায়জামা খুলে শুয়ে ছিলাম; প্রমিস, আর কিছু করি নাই, তবু সমস্ত শত্রুপক্ষ জিঘাংসা নিয়ে হামলে পড়েছিল আমাদের উপর। রূপা ছাড়া আমাদের আর সব বান্ধবী আমাকে মনে-মনে ত্যাজ্য করেছিল। শারমিন তো ওর উঁচু দাত দুইটা বের করে হাসতে হাসতে “কী রে? সিকরুমে গিয়া সিকগিরি করতেছিলি?” পর্যন্ত বলেছিল। রূপা আগেও আমাকে অসংখ্যবার বাঁচিয়েছিল আমাদের বাকি বান্ধবীদের রোষ আর হিংস্রতা থেকে; সেইবারও “বেচারি রেজাল্টের টেনশনে একটু পাগলামি করে ফেলছে। বাদ দে না!” বলে আমার পক্ষ নিয়েছিল রূপা। আমরা তো ভালো ছাত্রী; কমার্সের ফারজানার সাথে আমি কেন এত মিশতে গেলাম আর আমাকে এইসব মানায় কি না, নিরালায় এইসব জিজ্ঞেস করে আমাকে ওই যাত্রা ছেড়ে দিয়েছিল রূপা। রূপার বশংবদ হয়ে যাওয়ার কারণে ফারজানাকে —ফজুকে— দেখলেই আমি এরপর থেকে মুখ ঘুরিয়ে নিতাম। ফজু বেচারি স্কুল বদলাবে—এমন কথাও শোনা যাচ্ছিল। “বদলাক স্কুল। ওরে টিসি দিক। তোরে নষ্ট করছে তো ও-ই।’ ওদের সাথে-সাথে আমারও একবার মনে হলো না, কেন সেই ফরসা-সুন্দর পাকিস্তানি ছেলেদের উপর আমি কখনো নিজস্ব ক্লেইম নিয়ে চড়াও হই নাই, কেন ‘আচ্ছা, তাইলে আমি কি সাইদ আনোয়ারকে নিব?’ বলে আমার বান্ধবীদের সাথে মুলামুলি করি নাই, কেন ‘সবাই করছে তাই আমিও করলাম’ রকমের আহা-উহু ওই আফ্রোদিতিকে নিয়ে করলেও—এমনকি ওর নাম যে আফ্রোদিতি না, আফ্রিদি, সেটাও আমি জেনেছিলাম অতদিন পর—আমি মাধুরী, কাজল, জুহি চাওলার ছবি আর ব্রা-প্যান্টির বিজ্ঞাপনের কাটিং জমাতাম, কেন স্কুলের মাঠে টিফিন নিয়ে হুটাপাটি করার সময় নাকে শারমিনের পোলাওগন্ধী চুল আর পিঠে ওর বুকের চাপ লাগলে গা শিরশিরিয়ে উঠত। শীতকালে মালীরা ছুটিতে গেলে পরে স্কুলের মাঠের শুকনা পাতাগুলি ঝাড়বাহিনী ডাইনির দ্রুত নিঃশ্বাসে একধার থেকে আরেকধারে গড়িয়ে যেত— চোখের পলকে——অতটুকু আমি দেখেছিলাম। জীবনে ওই রকম ফাস্ট টেম্পো থাকা চাই; কোনো ভাবনা, দেয়ালে- ক্লাসঘরে-স্টাফরুমের আলমারিতে ঝুলে থাকা কোনো তীব্র গম্ভীর সংলাপের কোনো কণা, সেই পলকে পলকে যাপিত জীবনে বেশি সময় পেতে পারবে না, এমনই নিয়ম। লাইফ হলো ননি; সেটা ঘুঁটতে ঘুঁটতে অল্প টাইম থেকে আরও অল্প টাইম বের করে দিচ্ছিল কেউ আমাদেরকে, তার উপর আমাদের শত্রুপক্ষ তো সারা ক্ষণ স্মরণ করিয়ে দিচ্ছিল যে আমাদের টাইম আসলে আমাদের নিজেদের নয়, আমাদের টাইম আসলে ওদের কাছ থেকেই ধারকর্জ করে নেওয়া। তো টিভির ভিতর থেকে ওই আফ্রোদিতি-না-আফ্রিদি যদি সেই বছর ইন্ডিপেন্ডেন্ট কাপ খেলতে ঢাকায় না আসত, কার অত টাইম থাকত ওকে নিয়ে পড়ে থাকবার? ততদিনে যুগল হংসরাজও পুরানো হয়ে গিয়েছিল, তারপর আমাদের আকরাম খান একটু হৃষ্টপুষ্ট হলেও, পাইলট তো শুকনা—এইসব নতুন কনসিডারেশন বিস্তার লাভ করছিল, সংসদ অধিবেশনে ‘হ্যাঁ জয়যুক্ত হয়েছে, হ্যাঁ জয়যুক্ত হয়েছে, হ্যাঁ জয়যুক্ত’ হয়েছিল। কমবয়সি মেয়েদের মন ‘চিতচকোর’ ইত্যাদি হলে কী হবে? চকোরের যত পিপাসাই লাগুক বাপ, আজীবন একখানে তো থাকবে না; পাখনা থাকলে ভিন্ন জলাশয়ে উড়ে যাবে চাঁদের টলটলে ছায়া দেখতে। আম্মারা বলত, “কানে ফোন, হাতে টিভির রিমোট আর টিভিতে ডিশের লাইন থাকলে তো মেয়েদের পাখনাও লাগে না, ভাবি!”
বৃত্তি-পরীক্ষার রেজাল্ট আমাদের প্রত্যেকেরই বেশ খারাপ হলো। সবার ফলাফল একই রকম খারাপ আসায় আমাদের শত্রুপক্ষের কালেকটিভ অবসেশন কয়েক মাসের জন্য ঠিক হয়ে গেল, আমাদের গোটা স্কুলকে ইচ্ছা করে ডাউন দেওয়া হয়েছে—মর্মে ষড়যন্ত্রতত্ত্ব দাঁড় করানো হলো এবং তাতে আমরা একে অন্যের সাথে তুলনায় নামার অসুস্থতা থেকে রেহাই পেলাম। আম্মারা কোনোদিন আমাদেরকে লক্ষ্মী ময়ে, সোনা মেয়ে বলত না ফোনে বলাবলি করল, “মায়ের নজরই কি লাগল শেষে, ভাবি? আল্লাহপাক ছাড়া আর সত্যি সত্যটা কে জানে?” এদিকে মাস না গড়াতেই সমস্ত স্কুলে আবার একটা বিপুল তরঙ্গ বয়ে গেল–শারমিনের আব্বু-আংকেল শারমিনের বার্থডে উপলক্ষ্যে মেয়েকে অগ্রিম গিফট দিচ্ছেন শহিদ আফ্রিদির সাথে এক সন্ধ্যা, সাথে শারমিনের পাঁচ বান্ধবীও থাকবে। পুরা ইন্ডিয়া আর পাকিস্তান ক্রিকেট টিম বাংলাদেশে এসেছিল ইন্ডিপেন্ডেন্ট কাপ খেলতে। সবাই জানত, সবগুলি খেলাতেই বাংলাদেশ হারবে, কিন্তু সেটা কোনো বিষয় নয়। বাংলাদেশের স্বাধীনতার সিলভার জুবিলি আর শারমিনের সুইট সিক্সটিন্থ বার্থডে গোলেমালে একই সময়ে চলে আসলো- দুইটাই আমাদের যার-যার জগতের চেয়ে অনেক বড়ো ঘটনা। আমরা যখন শারমিনের চারদিকে গোল হয়ে দাঁড়িয়ে শুনছিলাম কীভাবে ওর আব্বু-আংকেল উনার পুরানো ডিজি সাহেবকে হাত করে সোনারগাঁও হোটেলের স্যুইটে আফ্রিদির সাথে আমাদের একান্তে কিছু সময় কাটানোর ব্যবস্থা করে দিয়েছেন, আমাদের লোম দাঁড়িয়ে যাচ্ছিল; শারমিনের গলা কাঁপছিল, হাত কাঁপছিল। স্কুলের বারান্দায় আমরা একদল উন্মাদিনির মতো গড়াতে-গড়াতে চিৎকার করছিলাম। এলোপাতাড়ি হাত ছুঁড়ছিলাম যার-যার বুকের মাঝখানটা মুঠি করে, যেন একটা অদৃশ্য কলিজাফুলের মালা ছিঁড়ে-বিড়ে চারিদিকে ছিটিয়ে দিচ্ছিলাম, যেন আমাদের একটা নিজস্ব দেশ মাত্রই স্বাধীন হয়েছিল। ইয়াল্লাহ, এটা কী হলো? সত্যিই? কিন্তু আমাদের ইংরেজি তো খুব খারাপ! আমরা কি হিন্দিতে কথা বলব? আর বাসা? আমরা বাসায় কী বলব?
আফ্রিদির সাথে দেখা করতে শেষমেশ আমার বান্ধবীরা আমাকে নিয়ে যায় নাই; আমাকে বাথরুমে রেখে ওরা গাড়ি করে চলে গেছিল। বাকিটা মিসঅ্যাডভেঞ্চার।
রূপার বাসা বরাবরই আমাদের যে-কোনো এক্সপেডিশনের শুরুর বিন্দু। ফেব্রুয়ারিতেই তো বাসায় কিছু না বলে আমরা রূপার বাসা থেকে রিকশা করে বইমেলায় গিয়েছিলাম। মাস দুয়েক আগেই আবার দল বেঁধে গিয়েছিলাম নিউ মার্কেট; ফোটোগ্রাফির দোকানে নানান পারমুটেশনে কম্বিনেশন করে দাঁড়িয়ে গ্রুপ ফোটো তুলেছিলাম; প্রত্যেকটা সোনার দোকানে হানা দিয়েছিলাম – সানন্দা, আমিন, আপন; দোকানিদের বলেছিলাম, বিয়ের জড়োয়া গয়না নামিয়ে দিতে। ওদের দোকানের স্পটলাইট পড়া বিশাল- বিশাল আয়নার সামনে পাশাপাশি দাঁড়িয়ে কেউ মিনাকারি করা আর কেউ নবরত্ন বসানো চোকার-সীতাহার গলার কাছে আলতো করে ধরে হবু বধূর মতো মুখ টিপে হেসেছিলাম একে অন্যের দিকে তাকিয়ে, হিন্দুরা যেমন বরের দিকে তাকায় শুভদৃষ্টির সময়। তো সেবারও শারমিনের জন্মদিনের অনুষ্ঠানে যাব, বলায় আমাদেরকে রূপার বাসায় নামিয়ে দিয়ে যাওয়া হয়েছিল। আমরা অনেক সময় নষ্ট করেছিলাম সোনারগাঁও যাওয়ার জামা বাছতে গিয়ে। তারপর কে কোন শেডের লিপস্টিক লাগাব আর আইশ্যাডো লাগাব, সেইসব নিয়েও কিছু কালক্ষেপণ হলো। ঘণ্টাখানেক গেল সুরভীর ইলেকট্রিক রেজর দিয়ে গণে পায়ের লোম চাঁছতে। আফ্রিদিকে আমরা কী কী বলব, তার একটা স্ক্রিপ্টের মতো তৈরি করতে হলো। “আব্বু বলছে, লবিতে আমার জন্য বেলুন আর কেক থাকবে”—শারমিন এই কথা বলার পর আমরা ব্যস্ত হয়ে পড়লাম আমাদের ছয়জনের কাফেলা কেমন নকশার হবে—খিলানের মতো নাকি চলন্ত পিরামিডের মতো, কে কার সামনে থাকবে, শারমিনকে ব্যূহের ভিতর কীভাবে দাঁড় করালে মধ্যেখানে কলাগাছ বা কলাবউয়ের মতো ও ফুটে থাকবে, আফ্রিদির হাতে হাত রেখে ও কেমন করে কেক কাটলে ভালো হবে—এইসব নির্ণয়ে; যেন আমাদের সখীরানির বিবাহ হচ্ছিল। এত বড়ো আয়োজনের মধ্যে শেষ মুহূর্তের তাড়াহুড়ায় আমাকে সাথে নিয়ে যাওয়ার কথা তো ওরা ভুলে যেতেই পারে, তাই না? এমনিতেই অনেক দেরি হয়ে গিয়েছিল; আর শেষ মুহূর্তেই আমার টয়লেট চাপতে হলো! আমার ব্লাডার এত দুর্বল কেন?
রাতের দিকে জানতে পারলাম, শারমিন কাঁদতে কাঁদতে বাড়ি ফিরে গেছে। “কী হইছিল রে?”
“জানি না। বলে নাই আমারে। সব তো ঠিকঠাকই যাইতেছিল। আংকেল আমাদেরকে আফ্রিদির রুমে নিয়ে গেল। লবিতে আফ্রিদি ঢুকলে মিডিয়া-টিডিয়া গেঞ্জাম করতো, ওইজন্য কেকও ওই স্যুইটের মধ্যেই কাটাকাটি হইল। শারমিন কী যে ঢংটা করল, যদি দেখতি! আর সিনেমার মতো হিন্দিতে কথা, ইস! আমি কিন্তু ইংলিশেই বলছি। মিশু তো কয়েকবার তোতলাইল, বাংলা-হিন্দি মিলায়া। পনেরো মিনিটও টাইম দেয় নাই। আর ওয় তো একটা ধামড়া ব্যাটা। টিভিতে দেখতেই বেশি ভালো দেখা যায়। ওর বয়স নাকি সতেরো! বাইশের থেকে এক পয়সাও কম না।”
“কান্নাকাটি কখন হইল?”
“আমরা তো খোদা হাফেজ বলে বের হয়েই গেলাম। আংকেল ড্রাইভার ডাকতে গেছিল। শারমিনের তো তেল কমে না; বলল চিঠি লিখছে নাকি; আফ্রিদিরে দিতে ভুইলা গেছে। আচ্ছা, বল, ওর কী দরকার ছিল একা-একা ওইরম একটা হুমদা ব্যাটাছেলের রুমে যাওয়ার?”
“চিঠি লিখছে মানে? এমন কোনো প্ল্যান তো হয় নাই! তারপর?”
“তারপরে তো কানল। দুঃখী নায়িকার মতো দৌড় দিয়া বের হয়ে আসলো। আমার হ্যান্ডব্যাগ থেকে টিস্যু চাইলো। ভাগ্যিস আংকেল দেখে নাই!”
“আফ্রিদি ওর সাথে খারাপ কিছু করে নাই তো?”
“খারাপ কী করবে?”
আমি চুপ করে গেলাম। রূপা বোকা মেয়ে না।
পাকিস্তানি হারামজাদা! আসলেই তো, আমার মাথায় আসে নাই এইটা। বহুত হইছে পাইক্কাদের নিয়ে মাতামাতি। আমি আম্মাকে বলে দিব। ইস। পুরা গা ঘিনঘিন করতেছে রে! ভালো হইছে তুই যাস নাই….” তিরিশ সেকেন্ডের মধ্যে আমাদের নিজ-নিজ মনঘরের কোনায় ফাঁদে আটকা অপাপবিদ্ধ টিনএজ ইঁদুরগুলিকে এক- এক ঠ্যাং ধরে তুলে নিয়ে আমরা ইটাল মেরে ডাস্টবিনে ফেলে দিলাম। ওই মুহূর্তে আমাদের কিশোরীবেলা খতম হয়ে গেল। ওতে আমাদের কোনোরকম অনুশোচনা হলো না। আমরা খুশি হয়ে ভাবলাম, অকুস্থল পরিষ্কার। কোস্ট ক্লিয়ার।
“আন্টিকে বলিস না। ভেজাল হয়ে যাবে। বুঝলি?”
“আচ্ছা। দেখি।”
“তোরা এমনে আমাকে ফালায়া চলে গেলি…”
জানা কথা, রূপা বরাবর বাথরুমে যাওয়ার আগেও আমাদেরকে ওর রুম থেকে প্রায় ধাক্কা দিয়ে বের করে দিত, শারমিন বলতো, ওর আমেরিকান মামির পাঠানো লিপস্টিক আর অন্যসব সাজের জিনিস যদি আমরা চুরি করে নিয়ে যাই, সেই ভয়ে—ওতে আমাদের তেমন অপমান হয় নাই, কিন্তু সেইদিন সারা দিন একটা ঝিমঝিমে কানে- তালা-লেগে-যাওয়া অপমান নিয়ে আমি রূপার ঘরে বন্দি হয়ে ছিলাম। লাগোয়া বাথরুম থেকে বের হয়ে দেখি, ওরা সবাই আফ্রিদির কাছে চলে গেছে; সালমার মা-র নাকি হাতটান আছে, তাই অভ্যাসবশে নিজের ঘর বাইরে থেকে লক করে গেছে রূপা। বিছানা জুড়ে সব্বার ছেড়ে যাওয়া ঘর্মাক্ত জামা, ওড়না আর সোনার জলে নাম-লেখা শস্তা সাজের বাক্স পড়েছিল। ঘরময় পারফিউমের গন্ধ। রেজর দিয়ে চাঁছা ছয়জোড়া পায়ের লোম উড়ছিল ফ্লোরের উপর, অসংখ্য ফুলের কেশর ছিঁড়েছে যেন কেউ। ছিঃ। আমার বয়সি একটা মেয়ের ফেলে যাওয়া ঘর যে কত বাসি, বদবু-ওলা, শ্যাওলা-চিতি-ছাতাপড়া সবুজ হতে পারে, এই বিষয়টা এতদিন আমরা আর আমাদের আম্মারা কোথায় লুকিয়ে রেখেছিলাম? ওর ঘরের সাথে যে বারান্দাটা, সেখানে দড়িতে ঝোলানো সোঁদা টাওয়েলের পিছনে মুখ লুকিয়ে অনেকক্ষণ দাঁড়িয়ে ছিলাম আমি। মনে হচ্ছিল, যেন বনবাসে এসে আমার সব হারিয়ে গেছে। কী করি, আমি কী করি, আমি কী করি? বারান্দার ফুলগাছের পাতায়-পাতায় অজস্র ধুলা, কয়েকটা পাতা পোকায় কি মাকড়শায় কাটা, গ্রিলের ফাঁক দিয়ে হাউজওয়াইফের গলার মতো ডাঁটি বের করে ফুটেছিল একটা কটকটে লাল ফুল। রাস্তায় একটা ফেরিওলা চোখ ড্যাবড্যাব করে একটা মেয়ের পিছন দেখছিল — মেয়েটার কামিজের পিঠ গভীর করে কাটা, তাতে আবার ফিতা লাগানো আর ফিতাটা হালকা করে বাঁধা; মেয়েটার পিঠে একটা নগ্ন হার্ট-শেইপ ফুটে উঠেছিল। মেয়েটা চলে গেলে পরে ফেরিওলাটা তার নীল লুঙ্গিতে ঢেউ তুলে প্রায় থাই পর্যন্ত অনাবৃত করে একটা বিড়ালকে জোরসে লাথি দিলো। কেন আমাকে ওরা সবসময় এমন অবহেলা করে? আমি কি এতই অদ্ভুত? ভাইয়া ছোটোবেলায় আমাকে ডাকত সাইকো কিড; কিন্তু এখন তো আর আমি ছোটো নই। আমি তো আমার বান্ধবীদের মতোই সাজপোশাক পরি, ওদের মতোই কথা বলি, ওদের কত-কত বিশ্রম্ভালাপ মনের ভিতরে শুধু টোকা মেরেই সরে যায়, তবু তো আমি ভাণ করি ওইসব হাবিজাবি ডে-ড্রিমিং আমার পরানে একদম পশে যাচ্ছে। কেন, কেন তবু ওরা আমাকে দেখতে পারে না? কেন হাসতে হাসতে আমাকে লেসবিয়ান বলে গালি দেয়? রূপার আম্মু-আন্টি অফিস থেকে ফিরে দরজা খুলে না-দিলে আমি তো না-খেয়েই মরতাম, ছুটির ঘণ্টা সিনেমার ওই অসহ্য ছেলেটার মতো।
“হইছে। এখন আবার তুই কান্দন শুরু করিস না, বাপ। তোদেরকে ঘরের ভিতর ঢুকতে দেওয়াই ভুল হইছে আমার।” রূপা একবার স্যরি পর্যন্ত বলল না। অভিমানে আমি নিশ্চুপ হয়ে গেলাম।
স্কুলে এরপর আমরা সেই সন্ধ্যার বিষয়ে আর একটিবারও মুখ খুললাম না। সি সেকশনের মেয়েরা লুকিয়ে স্কুলে রেডিও নিয়ে আসা শুরু করল। অফ-পিরিয়ডে স্কুলের মাঠে বসে-বসে ক্রিকেটের বাংলা ধারাভাষ্য শোনার দস্তুর চালু হলো। স্টেডিয়াম কাঁপছিল তিন দেশের হেভিওয়েটদের ভারে। পুরা স্কুল ইন্ডিয়া আর পাকিস্তানে ভাগ হয়ে গেল। বাংলাদেশ প্রত্যেক ম্যাচে গোহারা হারল। শারমিনের প্রতি আমাদের একটা নীরব দায়িত্ব ছিল, তাই আমরা ওইসব ভিড়ের ধারে-কাছে ভিড়লাম না। কোন এক মেয়ে নাকি বিশাল এক প্ল্যাকার্ডে ‘ম্যারি মি, আফ্রিদি’ লিখে গ্যালারিতে দাঁড়িয়েছিল, টিভিতে সবাই দেখেছে। সি সেকশনের জিনিয়া এসে টিপ্পনি কেটে বলে গেল, “কী রে? ওই মাইয়া কে? আমাদের শারমিন না তো?” আর আমরা অর্থাৎ শারমিনের পদাতিক সেনার দল মুখ-চোখ কঠিন করে বললাম, “বাজে কথা আরেকবার বললে সিধা প্রিন্সিপাল আপার রুমে নিয়ে যাব।” জিওগ্রাফির মনিরা আপা স্তেপ-তৃণভূমি নিয়ে এক লাইন পড়াতেন, তো দুই লাইন দিতেন নীতিশিক্ষা; উনি বললেন, “মিনিমাম আত্মসম্মান থাকলে কেমন করে একটা বাঙালি মেয়ে স্বাধীনতার রজতজয়ন্তীর একটা অনুষ্ঠানে গিয়ে ওই রকম বেহায়ার মতো একজন পাকিস্তানি প্লেয়ারকে বিয়ে করতে চাইতে পারে! সমস্ত জাতির কাপড় খুলে উলঙ্গ করে দিয়েছে এই মেয়ে।” মনিরা আপার নেতৃত্বে পুরা ক্লাসরুমভরতি মেয়ের দল সমস্ত শরীর ঘুরিয়ে লাস্ট বেঞ্চে বসা আমাদের দিকে রোষের দৃষ্টিতে চেয়ে রইল, অথচ এই মেয়েরাই অফ-পিরিয়ডে কেউ পাকিস্তান আর কেউ ইন্ডিয়ার জন্য জান দিয়ে দিত। এদিকে শারমিন ছাত্রী বিশেষ ভালো নয় দেখে, দিন দুয়েকের মধ্যে ওর স্কুলজীবন দুর্বিষহ করে তুলল শত্রুপক্ষ। শোনা গেল, সহপাঠী মেয়েদেরকে অনৈতিক আচরণে প্ররোচিত করার অপরাধে ওকে কয়েক সপ্তাহের জন্য সাসপেন্ড করা হবে। ওকে মাথায় তুলে নষ্ট করার দায়ে ওর আব্বু-আংকেলকেও স্কুলে ডেকে আনা হলো। উনি শত্রুপক্ষকে নরম ভাষায় বলে গেলেন যে, ভালো ছাত্রীদের মধ্যেও কেউ-কেউ আছে, অনৈতিক কাজকারবারে দড়; কেউ-কেউ সমকামীও আছে—তাদের বিষয়ে সতর্ক হওয়ার সময় হয়েছে। সর্বনাশ! শত্রুপক্ষের সকলের দৃষ্টি তখন ঘুরে গেছে আমার উপর। শারমিনের নাকিকান্না আর বান্ধবীদের পাহারাদারির মাঝখানে আমি একলা এক রাজবন্দির মতন দাঁড়িয়ে রইলাম ছেলেদের প্যান্ট-শার্ট-পাম্পশু পরে। সবশেষে প্রিন্সিপাল আপার রুমে আমাকে যখন ডেকে পাঠানো হলো, আপাকে একটা ডায়েরির পাতা দেখিয়ে রূপা আমাকে ছাড়িয়ে আনলো ওই ঠান্ডা ঘর থেকে। ওই কাগজের এক পৃষ্ঠায় অবিকল আমার হাতের লেখায় লেখা ছিল:
বিশ্বকাপ শেষ হলো। এবারও টিভিতে ওয়াকারকে দেখে আশ মিটল না। আরও চার-চারটি বছরের অপেক্ষা। চার বছর পর ও হবে আরও পরিপক্ব খেলোয়াড়, আর আমিও তখন পূর্ণযুবতী। আমাদের যখন সন্তান হবে, ক্রিকেট খেলাকেই পেশা হিসেবে বেছে নিতে উদ্বুদ্ধ করব ওকে আমি। মা হিসেবে এ আমার অঙ্গীকার।
চিরকুটের আরেক পৃষ্ঠায় একটা স্তম্ভের আকারে লেখা ছিল কয়েকটি আরবি নাম— রেহান, সাফওয়ান, নামির, আশকার, ফাদির, হামজা, আয়মান। ওয়াকার ইউনিস আর আমার সম্ভাব্য ছেলেসন্তানের নাম তো আরবিতেই রাখা হবে, নাকি? স্টাফ-রুমের প্যাসেজে রূপা বিরলে আমার হাত ধরল আর চোখ টিপল।
 
মেয়ে হওয়ার আনন্দে সাব্বির বেশ খানিকটা ফরসা হয়ে গেছে; মেয়ে যেন আমার ভিতর থেকে বের হয়ে সাব্বিরের ভিতরে খানিকটা ঢুকে গেছে।
মেয়ে আমার এমন কেন হলো? বিছানায় শুতেই চায় না। সারা ক্ষণ বুকের সাথে লেপ্টে রাখতে হয় ওকে। ঘুমিয়ে গেছে ভেবে, দৈবাৎ কখনো শোয়াতে গেলে চামড়ার ওম মিস করে, টের পায়, ঘুম ভেঙে কেঁদে ওঠে। সাব্বির রাত-দিন সেইসব ভিডিও করে আর ওর ফ্রেন্ডদের হোয়াটসঅ্যাপ গ্রুপে পাঠায়। আর আমার হোয়াটসঅ্যাপ গ্রুপ? সেখানে দিনভর কাজিয়া আর কলতলার সালিশ। আমার মেয়ে হওয়ার পর হসপিটালে রূপা আমাকে দেখতে গিয়ে ওর বর বাপ্পি ভাইকে নাকি আবিষ্কার করেছে হসপিটালের নিচে, উনি নাকি মহাচিন্তায় মুখ কালো করে সিগারেট ফুঁকছিলেন। শারমিনের যে বাচ্চাটা নষ্ট হলো, ওটা আসলে বাপ্পি ভাইয়ের। রূপার চোখকে ফাঁকি দিয়ে এতদিন পরকীয়া চালিয়ে গেছে, কিন্তু এখন দুইজনই স্বীকার করে নিয়েছে। আমার পক্ষে এসব আর নেওয়া সম্ভব না; ক্ষীরের পুতুলের মতো একটা মেয়ে হলো আমার, আমার, আমার; কিন্তু ওরা সেই স্কুলজীবন থেকে শুধু পড়ে আছে ওদের নষ্টামি, ওদের কেলেঙ্কারি আর ওদের হিংস্র খুনাখুনি নিয়ে। আমি কেউ না ওদের। ঠিক আছে। আমার মেয়েও ওদের কেউ না। গ্রুপ চ্যাট মিউট করে রেখেছি। আমি সাব্বিরকে চাই নাই। যাকে চেয়েছিলাম, তাকে চাওয়া বারণ। সাব্বিরের কাছে আমি সত্য লুকাই নাই; সাব্বির আর ওর দয়ার্দ্র চোখ দুইটাও আমাকে প্রতারণা করে নাই, প্রায় হাতজোড় করে বলেছে, “একটা বাচ্চা চাই।” বলেছে, আমাদের যৌথতাকে সুন্দর, সহনীয় আর নিঃসন্দেহ করতে হলেও আমাদের বাচ্চা চাই, বাচ্চা, বাচ্চা, বাচ্চা চাই—একবার বাচ্চা হয়ে গেলে সাব্বির আর আমাকে বিছানায় চাইবে না; আমি আবার পুরানো আমির মতো আমার ক্লজেটে ঢুকে যেতে পারব। আমি মেনে নিয়েছিলাম। আমি ছেলে চেয়েছিলাম। “তুই হওয়ার পর তোর সোনা ফুপি বলছিল কী জানিস? বলছিল, এইবার হইছে একটা মাগি”, আম্মা আমার চুলে বেণি বাঁধতে বাঁধতে হাসতে- হাসতে বলেছিল। আমি হিক্কা তুলে কেঁদেছিলাম। সোনা ফুপি আমাকে এমন গালি দিতে পারে বুঝি? আমাকে কাঁদতে দেখে আম্মা আরও জোরে জোরে হেসেছিল। সাব্বিরকে সেদিন বললাম এই গল্প, সাব্বির বিশ্বাসই করতে পারে নাই। উলটা মেয়ের গালে একটা আঙুল ছুঁইয়ে আমার দিকে সন্দিগ্ধ চোখে চেয়েছে, যেন আমার কোলে ওর মেয়ে সেইফ না–ঢং—যেন ওর মেয়ের জন্য হুমকি হচ্ছি আমি, যেন দশ-পনেরো বছর আগেও সাব্বিররা দলে-বলে অন্য কারও মেয়েকে এলিফ্যান্ট রোডের রাস্তায় কি কোচিং সেন্টারের বাইরে চড় মারে নাই, যেন প্রেমে কোনো মেয়ে ‘হ্যাঁ’ না-বললে কমপক্ষে তার চরিত্রে কালি দেওয়ার হুমকি দেয় নাই।
আম্মা হাতে গরম ইস্ত্রি নিয়ে ঘরে ঢুকল, মেয়ের পেটে নাকি সেঁক দিতে হবে; আমি আঁতকে উঠলাম। “ধুর, বোকা। মেয়ের পেটে গ্যাস হইছে, টের পাস না? দ্যাখ খালি কান্দে আর কেমন মুলার মতো গন্ধ। তোরে কত সেঁক দিছি! তুই আরামে ঘুমায়া যাইতি।” আম্মা বিছানার উপর এসে বসল। আমি আম্মার পেটের কাছে মাথা নিয়ে গেলাম, মনে হলো, ওখানেই আমি আজীবন বন্দি হয়ে আছি; কখনো আমাকে পেট চিরে বের করা হয় নাই। কোনখান থেকে যেন একটা সুর আসলো কানে, যেন খুঁতখুঁতে মেজাজের কেউ অনেকক্ষণ ধরে একটা দোতারা টিউনিং করছে। “ধুর বোকা। ওইটা তুলাধুনার শব্দ।” হজরত মনসুর হাল্লাজ নামে নাকি এক ফকির ছিলেন—আউলিয়া একজন; উনি নাকি একটা তুলার স্তূপের দিকে তাকানোমাত্র পুরা স্তূপটা ধুনা কমপ্লিট হয়ে যেত, সেই থেকে উনার নাম হলো হাল্লাজ — আরবি শব্দ — এর অর্থ হচ্ছে ধুনকার। “আম্মা, আম্মা, ধুন মানে তো সুর। গানের সুর। হিন্দিতে…।”
“আচ্ছা, বাপ, আচ্ছা।” আম্মা সমানে ওলি-আউলিয়াদের কথা বলে যেতে লাগল—আহারে, দিল্লি গেলাম, নিজামুদ্দিন আউলিয়ার মাজার দেখলাম কিন্তু আজমির দেখলাম না; রাস্তায় তো অ্যাক্সিডেন্ট হলেও হতে পারতো—এইসব। আমার আর আম্মার কপালগুণে মেয়ে আমার একটু ঘুমিয়েছে। বাসায় কোনো হেল্পিং হ্যান্ড না-থাকায় আম্মা আমার ঘর ঠিকমতো রেডি করতে পারে নাই। ফ্লোরের উপর ডাঁই করে রাখা অজস্র পুরানো পত্রিকা ধ্বংসপ্রাপ্ত পুরাকীর্তির আধভাঙা স্তম্ভের মতো সারা ঘরজুড়ে দাঁড়িয়ে আছে। আম্মাকে ভাইয়া ডাকে হোর্ডার- খালি পুরানো জিনিস জমায়; কিছুই ফেলে না। জানালার কাছে ওই নারকেল গাছটা আর নাই; মরা ডালে বসতো যে মরা চোখওলা কাকটা, সে বুঝি মরেছে।
আম্মা বিছানার উপর পেপার পেতে দিয়ে খাবারের প্লেট সাজিয়ে দিলো। গ্লাসে পানি ঢালার শব্দে আমার পেশাব পেতে থাকল— মেয়ে হওয়ার পর ব্লাডার আরও দুর্বল হয়ে গেছে। হসপিটাল থেকে ফিরেছি পর আমার খাওয়ার রুচি নাই। আম্মা সালাদের বাটিতে লেবু কেটে বিছানায় পাতা পেপারের উপর রাখল, ইংলিশ পেপার। সেই কবে ভাইয়া স্যাট দেওয়ার জন্য ইংলিশ পেপার রাখা শুরু করেছিল, সেই থেকে বাসায় প্রতি শুক্রবার ইংলিশ পেপার দিয়ে যায়, কেউ ছুঁয়েও দেখে না। ঝোলের বাটির নিচে একটা হেডলাইন হারিয়ে গেছে; অস্ট্রেলিয়ার এক ফেমিনিস্ট বুড়ি মারা গেছে, তাই পত্রিকার সাহিত্যপাতায় বুড়ির লেখা ছেপেছে বড়ো করে। এত বড়ো ইংলিশ আর্টিকেল পড়তে পারি না। বক্স করে দিয়েছে শুধু এই অংশটুকু:
The compelled mother loves her child as the caged bird sings.
The song does not justify the cage, nor the… <আর দেখা যাচ্ছিল না। >
 
শারমিন বাসায় হাজির আমাদের সেই স্যুটকেসটা ঠেলতে ঠেলতে, এতদিন পর ওটা ফেরত দেওয়ার কথা মনে হলো ওর। ড্রয়িং রুম থেকে প্যাসেজ পেরিয়ে আমার রুমে ঢুকতে ওকে অসংখ্য ডুমো ডুমো পুঁতির মালা ঝোলানো পর্দার ভিতর দিয়ে আসতে হয়েছে—নিঃশব্দ আগমন ওর দ্বারা সম্ভব নয়, এমনকি ও নিজে চাইলেও নয়। ওর পায়ে রানিং শু— ভেজা আর নোংরা। মেঝের উপর ছোপ-ছোপ পড়েছে। শারমিনের চালচলনে প্রাপ্তবয়স্ক সংবদ্ধতা ছিল না একফোঁটা, এখনো নাই— বাচ্চাদের মতো অনির্দেশ্য, কেমন ঢেপসা আর র‍্যান্ডম ওর মুভমেন্ট। ঘরে ঢোকার মুখে চৌকাঠে নিচু হয়ে বসে ভেজা জুতার ফিতার লুপ একটা-একটা করে টেনে-টেনে খুলতে লাগল ও; আগের মতো ‘সই, ভালো করে বিনোদবেণী’ রকমের অসহায় মুখ বানিয়ে আমার দিকে তাকাল না একবারও; গোঁয়ারের মতো মাথা নামিয়ে জুতা খুলতে লাগল।
“আল্লাহ, ঘরের অবস্থা দেখো!” শারমিন নিজের ক্লামজি অবস্থা থেকে আমার চোখ সরাতে চাইল। নবজাতকের ঘর তো এমনই হয়; আর ও আমার মেয়েকে দেখতে এসেছে নাকি আমার ঘর দেখতে এসেছে? আমি এইসব বলায় ও লজ্জা পেয়ে নৌকার মতো হাত করে সেই হাতের কোটরে মেয়েকে তুলে নিল। আমরা ব্লিডিং-এর অবস্থা জিজ্ঞেস করলাম একে অন্যকে, পেশাদার ধাত্রীদের মতো। “ডাক্তারগুলি সারা দিন সি সেকশনের বুদ্ধি দেয়, কিন্তু নিজের বউদেরকে বলে লেবার পেইন সহ্য করতে। তোরা কিন্তু হিপোক্রিট আছস।” আমি হাসলাম। ভাব দেখালাম, হোয়াটসঅ্যাপ গ্রুপে কী হচ্ছে, না-হচ্ছে, কিছুই আমি জানি না। শারমিন প্রত্যেকটা বাক্য শেষ করছিল এমনভাবে, যেন ওর মাথার উপরেই একটা ফলের গাছ বাতাসে দুলছে আর গাছের ডালে ধরে থাকা পাকা-পাকা ফলগুলি একটুর জন্য ওর নাগালের বাইরে আর ও আশা করছে বাতাসের তোড়ে একটা ফল ডাল থেকে ছিন্ন হয়ে ওর হাতে আসবে—তাই ও ক্ষণে-ক্ষণে করুণ দৃষ্টিতে ফলটার দিকে, মানে আমার দিকে তাকাচ্ছে। কিন্তু আমি ধরা তো দেবো না, আহারে, আমায় পাবে না, পাবে না, আহারে!
মেঝের উপর খোলা ডায়াপারের পাহাড়, সেইসব অতিক্রম করে শারমিন ঘরের কোনায় রাখা পুরানো পত্রিকার স্তূপের কাছে চলে গেল। তারপর মেয়েকে কোলের উপর দোলাতে-দোলাতে বলল, “আরে! ইংলিশ পেপারেই আসছিল আমাদের ছবি। আমি আর বাপ্পি ভাই সামনাসামনি বসে আছি লিটল ইটালিতে। মানে আশুলিয়ায় পিৎজা খাইতেছিলাম। ওকে? লিটল ইটালির রিভিউ আসছিল তো। পত্রিকার ফোটোগ্রাফারদের কোনো আক্কেল নাই। একবার পারমিশনও চায় নাই। বাপ্পি ভাইয়ের জায়গায় যদি জামি ভাই থাকত একদম ওদেরকে স্যু করতো, ওকে?”
“আচ্ছা, ভালো কথা, তোর জামি ভাইয়ের কী খবর? অনেকদিন কিছু শুনি না। “ তবু আমি বাপ্পি ভাইয়ের টপিকের আশেপাশেও যাব না।
“উনাকে স্টেপ ডাউন করতে বলছে বোর্ড থেকে। পয়সা নিয়ে কিছু কমপ্লেইন ছিল; আমাদের কর্পোরেট সেল্সের কাজে তো বুঝিসই, পয়সা খাওয়ানোর রেওয়াজ আছে, ওকে? আর তাছাড়া এক মেয়ে কমপ্লেইন করছিল। ভাগ্যিস আমার প্রোমোশনের রেকমেন্ডেশনটা আগে করে দিয়ে গেছিল ব্যাটা। নতুন বস আসতেছে। এইবার আর প্রেম করব না, প্রমিস! এইবার প্রেম-ট্রেম দেখে অন্যদিকে তাকায়া থাকব। ওকে? খুশি? হি হি…
“শারমিন, একটা কথা বলি। কিছু মনে করিস না, ওকে? তোর কি একবারও মনে হয়, আংকেল বেঁচে থাকলে কী বলতেন?”
আমাদের বিয়ের ঠিক পরপর শারমিনের আব্বু-আংকেল মারা যান। একদিন বাসার ছাদে গেলেন – আত্মহত্যা না, পানির ট্যাংকি চেক করতে— আর ফেরেন নাই। ফরেনসিক প্যাথোলজি থেকে ভুলভাল রিপোর্ট আসে, যদিও সাব্বির মোটামুটি নিশ্চিত যে, ওটা কার্বন-মনোক্সাইড পয়জনিং ছিল। অনেকদিন ধরেই ট্যাংকিতে গ্যাস জমা হচ্ছিল তো। শারমিনের আব্বু-আংকেল তামাশার লোক ছিলেন, একটু পাগলা সায়েন্টিস্টও। মাঠা থেকে ইলেকট্রিসিটি বানানোর কথা কে আগে শুনেছে? উনার মনোহর পাগলামি দেখতে-দেখতে কারও আর মনে থাকত না যে, উনার প্রথম পক্ষের বউ-বাচ্চা ছিল গ্রামে। শারমিনের আম্মু-আন্টিকে উনি উনার ভাতিজার পাত্রী হিসেবে পছন্দ করতে গিয়েছিলেন; নিজের পছন্দ হয়ে যাওয়ায় নিজেই বিয়ে করে ফেরেন তারপর। আমার আর সাব্বিরের বিয়েতে আংকেল অনেক দোয়া করেছিলেন। ততদিনে উনার মেহেদি দেওয়া কমলা দাড়ি হয়েছিল। আমার মাথায় হাত দিয়ে সাব্বিরের দিকে তাকিয়ে হাসতে হাসতে আংকেল বলেছিলেন, “বাবা, এরা কিন্তু ডিয়ারিং মেয়ে, ডিয়ারিং মেয়ে।” সাব্বির আর আমি এত হেসেছিলাম পরে—এরপর থেকে নাটক-সিনেমায় জীবনে কোনো সাহসী-সংগ্রামী মেয়ে দেখলেই আমরা বলতাম ডিয়ারিং মেয়ে।
শারমিন আমার দিকে ঘুরে দাঁড়াল, কোলে মেয়ে। পিছনে নীল-কমলা পর্দাটানা জানালা থেকে চাপা আলো ঠিকরাচ্ছিল; গির্জায় রঙিন স্টেইন্ড কাচের ভিতর দিয়ে ওই রকম আলো আসে। শারমিন যদি বিদেশীদের মতো ফরসা হতো, তাহলে ওকে কুমারী মাতা মেরি বলে মনে হতো। রূপের কম্পিটিশনে আমি রূপার কাছে হেরে গেলেও শারমিন সহজে হার মানার নয়—চর্চা করতে-করতে শারমিন অনেক দূর চলে গেছে। দেখলাম, গাঢ় করে ভুরু এঁকেছে শারমিন-একটা রামকোকিলের ডানার মতো মুখের দুইদিকে ছড়িয়ে গেছে রেখা দুইটা।
“শোন। আমার আর বাপ্পি ভাইয়ের ওই এক সপ্তাহের ঘটনা, ওইটা কেউ মনে রাখবে না, ওকে? লাইফে আরও অনেক বড়ো-বড়ো জিনিস হয়।”
‘হুঁ। বড়ো-বড়ো জিনিস হয়। যেমন ধর, আমার মেয়ে হইছে। এইটা বড়ো জিনিসই তো। কই তোদের তো তাতে কিছু আসলো-গেল না!”
“মেয়ে হইছে, অবশ্যই বড়ো জিনিস”, শারমিন হঠাৎ মেয়েকে হাতের কোলের মধ্যে নতুন করে দোলাতে শুরু করল, যেন হঠাৎ ওর মনে পড়ে গেছে যে, আমার মেয়ে হয়েছে। “আমারও বাপ্পি ভাইয়ের সাথে একটা মিসক্যারেজ হইছে। তার আগে আমার জামি ভাইয়ের সাথে ব্রেকআপ হইছে। তারও আগে আমার জামাইয়ের সাথে সেপারেশন হইছে। ওকে? বাকিদের কথা বাদ দিলাম, তুই আর রূপা তো কই আমার কোনো বড়ো জিনিসরে আমার বড়ো জিনিস হিসেবে দেখিস নাই! তোরা আমার প্রোমোশন হওয়া নিয়ে কতই না আহা-উহু করলি; কই আমার এনগেজমেন্ট রিং দেইখা তোরা তো সিনেমার বিদেশী মেয়েদের মতো চিল্লাচিল্লি করলি না! কেন করস নাই, আমি জানি। তোরা তো ভালোই জানোস, এইসব সিনেমা-টাইপ ব্যাপার আমার ভাল্লাগে, তাই তোরা ক্যালকুলেশন কইরা ঠিক করছস, এইসব আমারে তোরা দিবি না। ওকে? তোদের যেইটা ঠিক মনে হবে, শুধু সেইটায় তোরা আমারে আশকারা দিবি। যেমন, প্রোমোশন হওয়া। প্রোমোশন হওয়া তোদের চোখে ঠিক আছে। বসের সাথে সেক্স করা তোদের চোখে ঠিক নাই। ওইটা খারাপ। বন্ধুর জামাইয়ের সাথে সেক্স করাও ঠিক নাই। ওইটাও খারাপ। আমি আসলে কে? আমি কি তোদের একটা বইয়ের মেয়ে?”
“না, তুই আমাদের সিনেমার মেয়ে।”
শারমিন আমার খোঁচা পাত্তা দিলো না। “তোদের মুখে সারা জীবন শুনলাম, শারমিন একটা বাজে মেয়ে। শারমিন শাড়ি পরলে নাভি দেখা যায়। শারমিনের সেক্স বেশি মানলাম, সেক্স বেশি। ওকে? মানলাম, আমি অ্যাবনরমাল। ওকে? তোরা খুব নরমাল নাকি রে? মনে করছস, তোর বাচ্চা হইছে, তাই তুই নরমাল হইয়া গেলি? মানে আমার বাচ্চাটা যদি নষ্ট না হইত, আমিও নরমাল হইয়া যাইতাম? ওকে? গোঁজামিল দিয়া বুঝ দিতি যে, শারমিন নরমাল, শারমিনের বাচ্চা নরমাল, শারমিনের জামাইও নরমাল; ওই লোক শারমিনরে পিটাইলেও বাচ্চা দিয়া যায়, যেই বাচ্চা আবার দেখতে বাপ্পি ভাইয়ের মতো… তোদের এইসব বালের নরমালরে আমি    , ওকে?”
মেয়ে কোলে নিয়ে শারমিন অবলীলায় গালিগালাজ করে গেল আমাদেরকে। গালির মধ্যে মধ্যে যতবার ‘ওকে? ওকে?’ বলছিল ও, ততবার ওর গলা ভেঙে আসছিল, কিন্তু ওর চোখে একফোঁটা পানিও ছিল না। আমার সমস্ত শরীর গুলিয়ে কান্না পাচ্ছিল— বিবেক-টিবেক ওইসব নয়–আমার মেয়েকে আমি আমার কোলে চাই। আম্মা একবার হসপিটালে ছিল, পাশের বেড়ে ছিল সর্বাঙ্গে ব্যান্ডেজ বাঁধা এক রোগিণী। তখনো ভাইয়া-ভাবির বিয়ে হয় নাই; আম্মার বেডের পাশে বসে ভাইয়া চিৎকার করতে- করতে ঝগড়া করছিল আম্মার সাথে। কী নিয়ে ঝগড়া, এখন আর মনে নাই; মনে হয় ভাবিকে নিয়ে। আম্মাকে মাগি ডেকেছিল ভাইয়া ওইদিন। ছি। আমি টের পাচ্ছিলাম, পাশের বেডের শাদা ব্যান্ডেজ-ক্যাসপার মহিলাটা অতিকষ্টে উনার ঘাড় নাড়িয়ে নিঃশব্দে প্রতিবাদ করছিলেন। কিন্তু ওই রকম একজন ইনভ্যালিড মানুষ তো মানুষই না—নোবডি। ভূত। ওই রকম ভূতের উপস্থিতিতে সব কথা বলা যায় একে অন্যকে। কিছুই আটকায় না। কিন্তু, কিন্তু, কিন্তু আমার মেয়ে তো ভূত না। আমার মেয়ে তো নোবডি না। “দে দেখি। দে ওকে”, বলে আমি বিছানা ডিঙিয়ে মেয়েকে টেনে নিলাম। মেয়ে কাঁদছিল না। ক্ষণে অবাক, ক্ষণে বিরক্ত হয়ে দেখছিল শারমিনকে। তবু আমি ওর পাছায় তালে-তালে হালকা চাপড় দিয়ে বললাম, “না, না।”
শারমিন বিছানায় এসে বসল প্রথমে। জুত হচ্ছিল না দেখে, উপুড় হয়ে শুয়ে পড়ল সরীসৃপের মতো। তারপর মেয়ের সাথে এই প্রথম দীর্ঘ দৃষ্টিবিনিময় করল। খিলখিল-খুলখুল করে হাসল। মেয়েকে নানান অদ্ভুত-অদ্ভুত নামে ডাকল, কয়েকটা নাম সুরে-সুরে ইম্প্রোভাইজ করল। তারপর আমার দিকে ফিরল।
“একটা জিনিস দেখবি? দ্যাখ, দ্যাখ। আমার ডান ভুরু অর্ধেকটা নাই।”
শারমিন ওর ঘামে ভেজা হাত আমার থাইয়ের উপর রেখে ভর দিয়ে উঠে আমাকে ওর ভুরু দেখাল। আমি “ইয়াল্লাহ!” বলে চোখ বড়ো-বড়ো করলাম। শারমিন মতিচ্ছন্নের মতো হাসতে লাগল। হাসতে হাসতে আমার বিছানার উপর চিত হয়ে গেল—ওর মাথা মেয়ের কাঁথার উপর; হাত দুইটা বুকে বাঁধা।
“তোর মনে আছে, আমরা মেয়েরা মিলে যে একবার ছন্দ সিনেমা হলে দুপুরের শো দেখতে গেছিলাম?”
“হুঁ। কী একটা জানি ছবি ছিল। কী বিশ্রী!” নায়ক ছিল কাজী মারুফ, নায়িকাটা ছিল দৃষ্টিকটু-রকমের বিশালবক্ষা; নাম মনে নাই। চুমুর সিনে কিম্বা নায়িকার বুকে নায়কের সসম্মানে মাথা-ঘষার সিনে হলভরতি লোকেরা সবাই মিলে একটু পরপর গালি দিয়ে উঠছিল। সে কী ম্যাডনেস! আমরাও সমানে গালি দিচ্ছিলাম। রূপা আমাদের সামনের রোতে বসেছিল—ও বাপ্পি ভাইকে নিয়ে এসেছিল আর একটু পরপর ঘেন্নায় চোখ বুঁজে মুখ ঘুরিয়ে নিচ্ছিল। পর্দার আলোতে ওর ফকফকা ফরসা পিঠভরতি লাল- লাল তিল দেখা যাচ্ছিল। ওর ব্লাউজের হাতা বরাবরই ঢলঢলা; ও মনে করতো ব্লাউজ ফুঁড়ে মৃণালভুজ-শেইপ যদি স্পষ্ট বোঝা যায়, তাহলে মেয়েদের বড়ো অশালীন লাগে, তখন সমস্ত বুকে শাড়ির আঁচল দলা পাকিয়ে ফেলে রাখলেও কাজ হয় না।
“কাজী মারুফের সাথে বাপ্পি ভাইয়ের চেহারার কী মিল, না?” এহ। রূপার বর আর তার বিশাল বিশাল রোমকূপওলা নাক ফসিল হয়ে যাওয়া প্রবালখণ্ডের মতো দেখতে—চোখে ভেসে উঠল আমার। কাজী মারুফের যেমন ‘ভোঁতা তলোয়ার টাইপ যৌবন’ ছিল, বাপ্পি ভাইয়েরও নাকি তেমন, শারমিন বলল।
“ওই, থাম। টিএমআই। “
“টিএমআই মানে কী? ডাক্তারি টার্ম কোনো?”
“টিএমআই=টু মাচ ইনফরমেশন। এইসব জানতে চাই নাই।”
ততক্ষণে আমাদের দুই বান্ধবীর মন আশুলিয়ার মাঠ—আগাছা, চোরকাঁটা। বাপ্পি ভাইয়ের অফিস উত্তরায়। উত্তরা পেরিয়ে গেলেই ঢাকা শহরের আর কোনো শেইপ নাই—কে না জানে? এরপরে শহর অসংবদ্ধ, টঙ্গি আর আশুলিয়া দুই পায়ের মতো দুইদিকে ছড়ানো। তুরাগ নদী অনেকটা ভরাট হয়ে গেছে, কিন্তু তবু নৌকা চলে। শারমিন আর বাপ্পি ভাই কোনো এক নৌকার মাঝিকে বখশিস দিয়ে গলুইয়ের দুইদিকে প্লাস্টিকের পর্দা গুঁজে সেক্স করেছে। তখন সন্ধ্যা হয়ে আসছিল, ওদের পাছার নিচে নদীর প্রাত্যহিক ঢলাঢলি ইত্যাদি; শারমিন ওই মুহূর্তটাকে স্মরণীয় করে রাখতে ব্যাগ থেকে মোমবাতি বের করেছিল। বাপ্পি ভাইয়ের প্যান্টের পকেটে লাইটার ছিল। সিনেমার মতো মোমবাতি জ্বালিয়ে করবে—আহা, কী শখ!
“তুই কি পারভার্ট নাকি রে?”
“এই যে শুরু হইল তোর…, ইচ্ছা হইছিল, ওকে? কেমন একটা গ্রামের ঘরের মতো ব্যাপার।”
“তারপর?”
“তারপরে তো… হি হি… ভুরু পুড়ে গেল অর্ধেক। ভাগ্যিস চামড়ায় লাগে নাই। চুলপোড়া গন্ধ সাথে-সাথে, হা হা… আমি বাপ্পি ভাইকে বললাম, আর করব না।”
“উনি শুনল?”
“নাহ। শুনে নাই হারামজাদা। ফুঁ দিয়া মোমবাতি নিভায়া চালায়া গেছে। এত ব্যথা দিছে। ওকে? আমি বললাম, ইউ আর রেইপিং মি।”
“আল্লাহ!”
মেয়ে ঘুমিয়ে গেছে। শারমিন মুখ নামিয়ে মেয়ের গলার কাছের গন্ধ নিল। “মাঝি ফেরত আসলো। বলল, কাছেই কোথায় এক মেয়েলোকের লাশ ভাসতেছে। যেই মাঝি লাশটা স্পট করছে, সে নাকি প্রথমে ভাবছে একটা ঝাড়ু ভাসতেছে, ওকে? তারপর নৌকা নিয়া কাছে গিয়ে দেখে লাশ নদীর পানিতে ঠান্ডা হয়ে শক্ত হয়ে আছে। হাঁটু নাকি থুতনির কাছে চইলা আসছে। চুলে মুখ ঢাকা। হাত মুঠি করা। গায়ে কাপড় নাই। কী ভয়ংকর! বুঝলি? পরে যখন আল্ট্রাসোনো রিপোর্টে বাচ্চার ছবি দেখছিলাম, মনে হইছিল, ওই, ওই, ওই মেয়েলোকটা ভাসতেছে অ্যামিবাটিক ফ্লুইডে।”
“অ্যামনিওটিক ফ্লুইড।’
হুঁ। ওইটা। এমন ভয়ের ছিল আশুলিয়ার ওই সন্ধ্যাটা। আর সাথে আমার ওই জায়গায় প্রচণ্ড ব্যথা। বাপ্পি ভাই আমার মন অন্য দিকে ফিরাইতে তুরাগের পারে মাছ নিয়া দামাদামি করল। পাঁচ কেজির একটা মাছ হাতে তুলে দেখল। মহাশোল না কী যেন মাছ। আমাকে বলল সেলফি নিব কি না। “
“এই রকম একটা আকাট লোকের সাথে…”
“হ। আকাট লোকের সাথে রূপা সংসার করে। সেইটা ভাব আগে।”
রূপা সবসময় বিশ্বস্ত বটগাছের মতো আমার জন্য শিকড় নামিয়ে দিয়েছে। আমি কি রূপাকে এইসব বলব? এখন না হোক, পরে এক সময়? বলে কী হবে?
“ওইটা টেকনিকালি রেইপ ছিল।”
“হুঁ। কী আর?”
“জানালাটা একটু খুলে দিবি?”
“ওই, ঠিক আছিস তুই?”
আমার দমবন্ধ লাগছিল। ব্লাডার থেকে চাপ সরে গিয়েছিল। মনে হচ্ছিল, মগজের কেন্দ্র থেকে শুরু করে চামড়ার নিচে, নাকের কোষে, হৃৎপিণ্ডের প্রকোষ্ঠে, জঙ্ঘার কোটরে বয়ে চলা সমস্ত স্নায়ুতন্ত্রীকে পাটের আঁশের মতো টেনে-টেনে ছিঁড়ে নিয়ে একত্র করে কেউ যেন একপ্রান্তে খুব সযত্নে গিঁট দিয়ে একটা আঁটি বেঁধেছে, আর তারপর সেই আঁটিটাকে মানুষের মাথার খুলির মতো শেইপ দিয়েছে আর তারপর বিশাল একটা শাদা পলিথিন ব্যাগ নিয়ে ওই খুলিটার চারদিকে সজোরে পেঁচিয়ে ধরে স্নায়ুর ড্যালাটাকে শ্বাসরোধ করে খুন করতে উদ্যত হয়েছে।
“পানি খা।”
“পানি খাইলে পেশাব লাগে।”
“তো? করবি পেশাব। খা পানি। ওকে?”
শারমিন সাঁই-সাঁই করে পর্দা খুলে দিলো। ঘরে আলো আসলো। আমি পানি খেয়ে মিনিট পাঁচেক থম মেরে বসে রইলাম। পাশের অ্যাপার্টমেন্টের বারান্দা পর্দাঘেরা। শারমিন আমার মাথার ঠিক মাঝখানে একদম ব্রহ্মতালুতে চুমু খেলো। ছুটির দিন। কে যেন গজল শুনছে কোন বাড়িতে।
“আইসসালা। গুলাম আলি! দুনিয়া ফারেবি দেতে হ্যায় … লা লা লা…”, শারমিন ভুলভাল গাইলো।
“গুলাম আলি ওই গায়কটা না, যারে শহিদ আফ্রিদির পছন্দ ছিল খুব?”
“হ রে! তোর এখনো মনে আছে? আফ্রিদি ব্যাটা তো আমার বার্থডে উপলক্ষ্যে গানও গাইছিল। দিল মেঁ এক লহর সি উঠি হ্যায় অভি। এইটা।”
“ও তো আরেক হারামজাদা।”
“হা হা। ওইদিন দেখলাম, কোন ইন্টারভিউতে বলতেছে, পাকিস্তানের মেয়েরা ক্রিকেট খেলতে পারে না। খাতুনদের বাসায় বসে রুটি বেলার পরামর্শ দিছে আমার আফ্রিদি ভাইয়া।”
“ওরে আবার ভাইয়া ডাকস? ভুইলা গেছস সব?”
‘ও কিন্তু আসলেই আমার সাথে খারাপ বরতাভ করে নাই রে। আমি রুমে ঢুকছি পরে খালি বলছিল, আমি দেখতে ওর বোনের মতো। বহেন বলছিল খালি। ওকে?”
“তাতেই তুই কাইন্দা কাইটা দুনিয়া উদ্ধার…”
“ছোটো ছিলাম তো।”
“হ। তুই তো সবার চেয়ে ছোটো। এই যে, আমার মেয়েও তোর চেয়ে বড়ো।”
“তুই বাথরুম করবি না? যা।”
“যাব পরে। তুই চুপ কর।”
“চল, আজকে একটা পরকীয়ার ডকুমেন্টারি দেখি। হু কিল্ড ডক্টর বোগল আর মিসেস চ্যান্ডলার, দেখবি?”
“কেমন?”
“শুনছি জোস। ট্রেইলার দেখবি?” ডক্টর বোগল আর মিসেস চ্যান্ডলার কোনো এক থার্টি-ফার্স্ট নাইটে পরকীয়া করতে নদীর ধারে যায়। সেখানেই ওদের রহস্যজনক মৃত্যু হয়। পুলিশ, গোয়েন্দা, ময়নাতদন্তের লোকেরা, ভিকটিমের আত্মীয়স্বজন—সবাই মিলে মূল ঘটনা ধামাচাপা দিতে উঠে পড়ে লাগে। জনতার সন্দেহ গিয়ে পড়ে মহিলার বর, অর্থাৎ মিস্টার চ্যান্ডলারের উপর। দীর্ঘদিন পরে আবিষ্কার হয় যে, নদীদূষণের হাইড্রোজেন সালফাইড গ্যাসবর্জ্য ফুসফুসে যাওয়ায় ওরা মরেছে। শটগুলি কী সুন্দর! বিশাল বারান্দাওলা গোল টুপি, ফুল-ফুল ছাপের জামা। আটা-ময়দার মিল থেকে বর্জ্য এসে গলগল করে পড়ছে নদীতে। শহরের একটা মেইন সুয়ারেজ লাইন, যেটা নদীর নিচ দিয়ে যাচ্ছিল, তার একটা ভালভ খুলে গিয়ে জলের ঘূর্ণি করছে। নদীর গলা কেউ যেন টিপে ধরেছে; ক্লোজ শটে দেখা যাচ্ছিল নদীমুখে গ্যাজলার মতো শাদা ফেনা উঠেছে। নদী মরার আগে মেরে মরেছে ডক্টর বোগল আর মিসেস চ্যান্ডলারকে।
“প্রকৃতির প্রতিশোধ।” আমি বললাম।
“তোর মাথা।”
“না। তোর মাথা। পরকীয়া করতে গিয়া রেইপ হয়ে আসছস। আবার কথা কস।” শারমিন এইবার আর হাসল না। সিরিয়াস মুখ করে কী যেন ভাবল। সিনেমা চালু করল। এই প্রথম আমার সত্যি-সত্যি খারাপ লাগল।
“শোন, ওইদিন আমারে বাসায় নামায়া দেওয়ার সময় বাপ্পি ভাই অনেক কানছে। বলছে, শারমিন, তুমি আমারে রেইপিস্ট বললা? বলতে পারলা এমন কথা তুমি? আমার খুব মায়া লাগছে উনার কথা শুনে। বুঝলি? জীবনে কখনো কি আমরা একটা জিনিস দেখি? আমরা বরং… মনে কর… একটা জিনিসের চোখে আরেকটাকে কেমন দেখায়, সেইটা খেয়াল করি। ওকে? এই যে তুই, সংসার থেকে বাইর হইলি না। রাইট? এখন আর বাইর হইতে পারবিও না। এইটাকে বাইরে থেকে কেমন দেখা যায়, ভাবছিস?”
“ কেন আমি সংসার থেকে বাইর হব? আমি তো হ্যাপি। এখন আমার সুন্দর একটা বাচ্চাও আছে। হ্যাঁ, এইটা সত্যি যে, আমার কখনো-কখনো মনে হইছে যে, আমার ব্যাটাছেলেদেরকে ভালো লাগে না। কিন্তু শুধু মনে হওয়ার কারণে তো আর আমি সংসার ভাঙব না!”
“রূপা না, কী জানি বলে খালি? কনসেন্ট। সম্মতি। ওকে? তো তুই ঠিকই বলছিস। সারেন্ডার আর কনসেন্ট তো একই জিনিস।”
“এইসব জ্ঞানের আলাপ অফ কর। সিনেমার মধ্যে কথা বলতে ভাল্লাগে না।” শারমিন সিনেমা পজ করল। তারপর উঠে বসল। “আচ্ছা, এইবার বলব কথা?” অগভীর থাকতে পারার প্রতি যে গভীর কমিটমেন্ট শারমিনের ছিল, আমার নিষ্ঠুরতা আর হিপোক্রিসির কারণে সেটাও বুঝি ও হারাল। আমি চোখ নামিয়ে নিলাম।
“না। আমার বাথরুম পাইছে। আসতেছি, একটু দাঁড়া।”
বাথরুম থেকে এসে দেখলাম, মেয়ে তার শারমিন খালামণির কোলে দুলতে- দুলতে কাঁদছে। শারমিন ওর কান্না থামাতে মুখস্থ কবিতা বলছে—
বিল্লিগ্নি আর শিখলে যত টোবে
গালুমগিরি করছে ভেউয়ের ধারে
আর যতসব মিসে বোরোগোবে
মোমতারাদের গেবগেবিয়ে মারে।
তোর হাতেতেই জবরখাকি গেল?
শুধায় বাপে (না…) শুধায় মায়ে চামুক হাসি হেসে,
আয় বাছাধন আয় রে আমার কোলে…
“কোলে না, কোলে না। কেলো। আয় বাছাধন আয় রে আমার কেলো”, আমি ঠিক করে দিলাম।
“কেলো আবার কী জিনিস?”
“হইব কিছু একটা।”
সোনা ফুপি ঠিক এভাবে আমাকে ছড়া শোনাত আর ছড়া বলতে-বলতে ফ্লোরের উপর ছ্যাক করে থুতু ফেলত।
“সিনেমা অন কর। ওরে আমার কোলে দে। আমার কোলে ঘুমায়া যাবে ঠিক- ঠিক।”
সিনেমায় সাবটাইটেল আসতে থাকল একের পর এক: ‘sheep bleating’, ‘horse neighing’, ‘goose honking’। আমি মেয়ে-কোলে শারমিনের গায়ে হেলান দিয়ে মন দিয়ে সিনেমা দেখতে থাকলাম। অন্য সময় হলে ও বলত, “সর, শালি, ওকে? লেসবিয়ান কোনখানকার!” কিন্তু এখন ও খালি ওর ঘর্মাক্ত হাত দিয়ে আমার চুলে হাত বুলিয়ে দিলো। যেন আমি একটা পশু–সিনেমার একটা ঘোড়া যেন আর আমার বাদামি রঙের অনেক বড়ো বড়ো লোম।
তোমার খবর পেলাম টোপ বাহাদুরের কাছে, মেজদা, ঠিক শেষ শটে যখন কমলেশদা দাঁড়িয়ে ছিলেন দুটো শালগাছের মাঝখানে—এটাই আমার শেষ শট; শ্যুটিং তো আগেই প্যাক-আপ হয়ে গেছে—আর জানলাম আমার ওপর তোমার নাকি বেজায় রাগ, কারণ আমি নাকি ‘হারামখোর’ আর থিয়েটারের ঋণ ভুলেই গেছি আর তোমার ঋণের কথাও কাউকে বলি না আর মা নাকি তোমায় বলেছে, আমার জন্য মেয়ে দেখতে, অর্থাৎ এমনকী মা-ও মনে করে, তুমি ছাড়া আমি অচল। একটা মিনিট দাঁড়াও মেজদা—শ্যুটিং ইউনিট আর কমলেশদা এক মুহূর্ত দাঁড়াবার (তোমাদের পূর্ব-বঙ্গের ভাষায় ‘দুই পাও একত্র করার’) ফুরসত পাচ্ছে না—তাই আমিও পাচ্ছি না, বুইলে তো?—সবটুকু খোলাসা করে বলছি তোমায়। তার আগে বল, তোমার বড়দাদা যে সেনিলিটিতে ভুগছিলেন, রামকৃষ্ণ মিশন সেবাপ্রতিষ্ঠানে যে সিট পাবার ব্যবস্থা করে দিয়েছিলেন বউদিই, অর্থাৎ কমলেশদার ওয়াইফ—কানেকসন ছাড়া আজকাল কিচ্ছু হয় না— ওঁর অবস্থা কী আজকাল? উৎপলদার দলে রদবদল হলো কিছু? গ্রুপ থিয়েটার করে গণআন্দোলন জমানোরই বা কতদূর? পার্টি নাকি আবার ভাঙছে? চারুদা-কানুদা নাকি এবার M-এর পরে L লাগাচ্ছেন? উৎপলদাও নাকি ‘বন্দুকের নল শক্তির উৎস’ বলে প্রচারণা চালাচ্ছেন? তা উনি পার্টির পোটার বয় যতদিন আছেন, ততদিন ওঁর এসব তামাশা তো দেখে যেতেই হবে।
যাক্! এবার লাঞ্চের ব্রেক – এবার বলি, শোনো, মেজদা, তোমার ঋণ কী করে ভুলি, বল তো? কী করে ভুলি, সেই যে তোমার শাশুড়ি ওঁর ট্যাক্সিতে কার যেন ভুলে ফেলে যাওয়া ক্যাননেট QL17 কুড়িয়ে পেয়ে তোমার হাতে দিলেন, আর তুমি সবার আগে ভাবলে আমার কথা, ভাবলে ‘সুবিমলটা ফোটোগ্রাফির ম্যাগাজিন জমায়, ওকে দিই গে’– নোনাধরা দেয়ালের মেসের ঘরে তখন রাজ্যের অ্যালমানাক অভ ফোটোগ্রাফিক জার্নালের পুরোনো কপি, তাই দিয়ে তুমি দরজার তল দিয়ে আসা জল আটকাতে আর আমি মেজাজ দেখাতাম — তারপর আমার হাতে ক্যামেরাটা গছিয়ে দিয়ে বললে, “শোন্, বাবু, আমার কিছু দেনা ছিল তোর কাছে—জানিস্ তো? ওটা ভুলে যা।” কী মারাত্মক ভালো ক্যামেরা ছিল ওটা বল? কুইক লোড, অটো এক্সপোজার—আর লেন্সের কী স্পিড বাওয়া!—কী করে ভুলি, মাল খেয়ে একদিন আমায় বলেছিলে, “থিয়েটার কইরা কী হইব? তুই ফিল্মে ট্রাই কর্ গা!”, আর কী করে ভুলি, তুমি বলেছিলে, সিনেমার বন্ধুদের কাছ থেকে বাড়তি কাটপিস ফিল্ম মানে রোলের ক্যানের শেষ অংশটুকু এনে আমায় দেবে, কারণ ফিল্ম কেনার পয়সা নেই আমার, আর কী করে ভুলি, কমলেশদার (তখনো আমার কাছে পদ্মভূষণ শ্রীযুক্ত কমলেশ রায়) ছবির লোকেশনে মজা দেখতে গিয়ে সেই যে একটা ছবি তুলেছিলাম তোমার দেওয়া ক্যামেরাটা দিয়ে — সেই যে গাছের তলে রাখা একখানা ঢোলের ছাউনির উপর জল পড়ছিল পাতা বেয়ে টুপ্-টুপ্ শব্দ করে, আর তাতে একটা নিবিড় ‘ছম-ছটম-ঢম-ঢম-টম’ ছন্দে বেজে উঠছিল ঢোলটা~~তাতেই আমার জীবনের খেলা ঘুরে গেল? গড়িয়াহাটে সেই যে ছবি ডেভেলপ হলো, আর তুমি সেই ফোটো দেখে বললে কমলেশদার সিনেমা আর তোমার দেখার দরকার নেই, কারণ সিনেমার সিন্থেটিক আওয়াজ আমার স্থিরচিত্রের কাছে কোন্ ছার আর তাস খেলতে খেলতে তুমি তোমার ইয়ারদোস্তদের কাছে আমার কথা বললে; বললে, “ছেলেটার কম্পোজিশন শেন্স দারুণ!”, আর ওদের মাঝে কমলেশদার ইউনিটেরই একজন ছিল, যে কিনা আমায় নিয়ে গেল কমলেশদার কাছে, আর গিয়ে আমি ওঁকে বোকার মতো বলে বসলাম, “আমি থিয়েটার করি। আমায় আপনার ছবিতে নিন।” আর উনি আমার তোলা ছবি হাতে নিয়ে হেসে পিঠ চাপড়ে বললেন, “তুমি তো আমার অ্যাঙ্গেল মেরে দিয়েছ হে! ছবি তুলুন, মশাই, ছবি তুলুন” – কমলেশদা এমনই করেন আমার সাথে; তুই-তুমি-আপনি গুলিয়ে ফেলেন- সেসব কথা ছবির চেয়েও পষ্ট মনে আছে আমার, মেজদা। তবে কিনা, তুমি তো আমার আপন দাদা নও—কলকাতার সক্কলের ‘মেজদা’–সেই কথা ভুললেও চলবে কেন? আজ নয় ওসব দাদাগিরি ভুলে যাও; চলো, আবার আমরা দুই বন্ধু হয়ে যাই—মাইরি বলছি, ফিল্মের লাইনে তোমার মতো বন্ধু পাব না গো।
দাঁড়াও, কমলেশদা লাস্ট কী বললেন, মিস্ করে গেলাম। আচ্ছা, “উনি বললেন শালশা নাচের শিনটা কলকাতায় গিয়ে আগের ক্যামেরাতেই স্যুট্ করতে হবে” – আমার দিকে খাবারের বাকসো বাড়িয়ে দিতে দিতে এইমাত্র জানাল মানিক, মানে সিনেমাটোগ্রাফারের অ্যাসিস্ট্যান্ট। রবারের সাপের মতো ঠান্ডা হাত মানিকের—হাতের পাতা সব সময় ঘামে ভেজা। কমলেশদার বই মানেই মানিকের টেনশন। অভিনেতাদের তো টেনশনের পালা শেষ। গাড়ির ভেতর থেকে দুই নায়িকা শব্দ করে মাত্রই হেসে উঠল—শুনলেই মন সাফ হয়ে যায়, মনে হয়, পৃথিবীতে কোনো কষ্ট নেই। চারজন যুবক, দুটো যুবতী মেয়ে—তার মধ্যে একটি অকালবিধবা—একটি মেয়ের বাবা, আর একটি সাঁওতাল মেয়ে নিয়ে ছবির গল্প; ছবির নাম ‘জাঙ্গলিক’। ‘দুই নায়িকা’ মানে কিন্তু ওই দুটো যুবতী মেয়ে নয়; সাঁওতাল মেয়েটি আর দুই যুবতীর একজন—এই দুটো রোলে কমলেশদা যাদের নিয়েছেন, তাদের কথা বলছি, বুইলে? তো তারা আবার পুরোনো বন্ধু। সাঁওতাল সেজেছে— বললে বিশ্বাস করবে না—রাজ কাপুরের আবিষ্কার, বম্বের রেশমা। আরেক নায়িকা ওর বান্ধবী, তোমার অতি প্রিয় সঙ্গীতা—’অভিপ্ৰায়’, ‘অতলের অভিসার’, ‘করিম মাঝির সংসার’ এইসব ছবির হিট নায়িকা সঙ্গীতা—তা সঙ্গীতা তো আর সঙ্গীতা নয়, বেগম খানবাহাদুর; মাস তিনেক আগে ছোট নওয়াবকে বিয়ে করেছে কিনা— বিয়েতে নেমন্তন্ন করেনি তোমায় নিশ্চয়ই? তা আমার মতো গাছের সাথে মিশে থাকা অংশত -পাতা-অংশত-বাঁদর ফোটোগ্রাফারকে চেনার ওর দায় পড়েনি, তবু শুনি, গালভরা কথা বলায় নাকি জুড়ি নেই ওর—ওর ক্রিকেটার বর নাকি কোন্ ম্যাচে বোলিংয়ের সময় আম্পায়ারকে হেঁকে বলেছিল ‘হাউ’জ দ্যাট”, আর আম্পায়ার নাকি মৃদুস্বরে জবাব দিয়েছিল, “হুজুর, ওটা তো আউট নয়!” যতসব গালগপ্পো। ইউনিটে তো সবাই এই নিয়েও হাসাহাসি করতো যে, ছোটো নওয়াব তার বেগমের মন জোগাতে গালিবের শের নিজের নামে চালিয়ে দিত আর বেগম ভাবত, “আহা, আমার স্বামীর যেমন প্রতিভা, তেমন প্রেম।” মাগিটা ছিল যেমন বোকা, তেমন হিংসুটে। তোমাদের পূর্ব-বঙ্গের ববিতাকে অন্য এক ছবিতে গ্রামের বউ চরিত্রে নিলেন কমলেশদা, সঙ্গীতাকে না-নিয়ে, তাই নিয়ে হেভি হল্লা মচিয়েছিল ও–ববিতার নাকি ইয়া লম্বা-লম্বা নেইলপলিশ-মারা নখ ছিল, গ্রামের মেয়ে আবার ওরম হয় নাকি?—যেন কমলেশদা বেগমসাহেবার কাছ থেকে শিখবেন, কী করে কাস্টিং করতে হয়। তা কমলেশদারও ওর উপর রাগ ছিল বইকী—বম্বে গেলি ভালো কথা, বাঙালি মেয়ে কেন ওরম বিকিনি পরে শট দিতে গেলি ফিল্মফেয়ারের পাতায়? আর ও কোনো ফোটোগ্রাফি হলো? না কোনো কমপোজিশন, না কোনো টেকনিক, না কোনো আর্ট—শুধু পাছার মাংস। ছি! বম্বের নায়িকা, সে তো রেশমাও যে সে নায়িকা নয়, রাজ কাপুরের নায়িকা — কী বলব, মেজদা, কী ক্লাশ মেয়েটার! ইংরিজি কী উচ্চারণ! আর কী গ্রেশফুল! পেডিগ্রি বুঝিয়ে ছেড়েছে এই মেয়ে—বিলেতে বড় হয়েছে কিনা। আরও বলি, শোনো শোনো— ছোট নওয়াব, যাকে সঙ্গীতা পাকড়াও করে ভেড়া বানিয়ে ছাড়ল—তার সাথে প্রেম ছিল এই রেশমারই। ভাবতে পার? সঙ্গীতার জন্য শেষমেশ ওর বান্ধবী রেশমাকেই লেঙ্গি মারলেন নওয়াবসাহেব। রেশমার ফ্ল্যাটে সিধে গিয়ে বললেন, “আমায় মুক্তি দাও”, আর এই রেশমা নাকি নাকের-জল-চোখের জল বুকে চেপে নওয়াবকে বলেছে, “আরে, গ্লাশের জল যে গ্লাশেই রয়ে গেল তোমার? একটু লেমোনেড দোবো?”–বিলিতি শিক্ষা বাওয়া! এখানেই শেষ নয়, নওয়াব বিদায় নেওয়ার সময় ওঁর আপত্তি উপেক্ষা করে লিফট পর্যন্ত এগিয়ে দিতেও গেছে রেশমা—আর ওই মুহূর্তেই ঘটল অনর্থ। সিঁড়ির মুখে কেন্নোর মতো কুণ্ডলী পাকিয়ে অপেক্ষা করছিল—আর কেউ নয়, রেশমার প্রাণের বন্ধু সঙ্গীতা-নীল ঘাগরা, সবুজ চোলি শ্রীরাধিকে। রেশমাকে দেখে কুণ্ডলীর প্যাচ খুলে গেল শ্রীরাধিকার, সিঁড়ি বেয়ে তড়িঘড়ি নামতে গিয়ে হিলতোলা উঁচু জুতো সামলাতে না- পেরে পপাত ধরণিতল—একেবারে মাঝসিঁড়িতে। নওয়াবসাহেব ওকে ধরতে গেলেন না, ওদিকে তাকালেন না পর্যন্ত— যেন কিছুই দেখেননি— এরম ভাব করে লিফটের বোতাম চাপতে লাগলেন উন্মাদের মতো। পরিস্থিতি জঙ্গম, তাই রেশমা বেচারি স্থবির হয়ে গেল—ওর ছবি তো দেখেছ; কেমন শান্ত-স্থির নির্মেঘ আকাশের মতো ও; বিলেতে যেরম আকাশ দেখা গেলে লোকে বলে ‘ইন্ডিয়ান সামার’— দৃশ্যটা কল্পনা কর, মেজদা! নন-সেকোইটরের ভালো বাংলা কী হবে গো? উৎপলদা শিখিয়েছিলেন কি? মনে পড়ছে না। তো গতবছরের ডিশেম্বরে ধুমধাম করে শুভকাজ সমাধা করে বেগমসাহেবা আজকাল চুটিয়ে কাজ করছেন—শুনেছি, রেশমাও গেছিল ওদের বিয়েতে; প্রাণভরে আশির্বাদ করে এসেছে। আর করবে না-ই বা কেন? রেশমা তো আর সঙ্গীতার মতো হিংসুটে ছোটলোক নয়, আর নওয়াবসাহেবের মতো ক্লাশলেস পয়সাওলাও নয়। তবে বিয়ের পর সঙ্গীতার জেল্লাটা যা খুলেছে না, মেজদা, মাইরি! শ্যুটিংয়ের ছবিগুলো ডেভেলপ করলে আর পত্রপত্রিকায় ছাপা হলে দেখতে পাবে, ব্লাউজের খাটো আর আঁটসাঁট হাতার নিচে স্বাস্থ্যময় শাদা বাহুবল্লরী ঠেলে বেরিয়ে আসছে—কনুই ভাঁজ করলে টুলটুল করে। বন্দুকের দানার মতো বুনিদুটো। সঙ্গীতা, গড় হই মহারানি লক্ষ্মীছাড়ি! থুড়ি, মহারানি নয়; বেগমসাহেবা।
ভেবো না যা-যা বললাম, তার সবটুকু কানকথা। রেশমা নিজমুখে এসব বলেছে আমায়, শ্যুটিং ব্রেকের ঠান্ডা অবকাশে আর রাত্তিরের জঙ্গলের টুপটাপ শব্দের মধ্যিখানে, বুইলে? আমি ভেবে নিয়েছিলাম, নওয়াবকে নিয়ে সঙ্গীতার ওপর হওয়া ক্ষোভ আর প্রতিহিংসে চাপতে চাপতেই বুঝি জেরবার হয়ে গেছে মেয়েটা; কিন্তু ও আমায় বলেছে, সঙ্গীতা যে আজও ওর বন্ধু—’কমরেড’ বলে ডেকেছে সঙ্গীতাকে, ভাবতে পারো?—তার প্রমাণ দিতে-দিতে যদি ওকে শেষ হয়ে যেতেই হয়, হলোই বা শেষ। বাংলা-হিন্দি মিশিয়ে বলেছে এসব রেশমা আমায়; বলেছে, “আপনার কাছেই সিখে নোবো”; বলেছে, “অ্যাসিস্ট্যান্ট ডিরেক্টরবাবুর ইতনা টাইম কাঁহা আমাকে বাংলা সিখানোর?” আমি মনে-মনে বলেছি, “হ্যাঁ, কমরেড, ওঁদের টাইম কোথায় আমাকেও সিনেমা বোঝানোর?” আদতে তো এরা সব চোতামারা ছাত্র; হাইবেঞ্চের খাঁজের ভেতর নকল গুঁজে রেখে তাই দিয়ে পাশ করেছে। “অত কাছে যেও না। অত কাছে গেলে ডেপ্‌থ অভ ফিল্ড পাবে কী করে?”- ক্যামেরার ছেলেদেরকে এইসবও বলে দিতে হয় কমলেশদার। অথচ আমি কাজ করি এতটা নিভৃতে, নির্দেশনাবিহীন, একা—”আজ তবে আসি দাদা” বলবার আগপর্যন্ত কমলেশদা টেরটি পর্যন্ত পান না যে, আমিও সেটে ছিলাম।
তো যা বলছিলাম, কলকাতার সুধীমহলের অনেকেই আছেন কমলেশদার বর্গে, যাঁদের সামনে ভাষা এসে নুয়ে পড়ে—এমন দখল ওঁদের ভাষার ওপর—আরও কতকিছুরই ওপর! কমলেশদার ইউনিটেই তো রয়েছেন কতক রসজ্ঞ। সেদিন একজন বললেন, “আরে দূর-দূর! জ্ঞানবাবুর গান কিছুই হয় না। গানের মতো গান ছিল সেই উত্তরপাড়ার শ্রীময়ী ঘোষালের। আহাহা… কী সে পঞ্চম’সে গারা!” কমলেশদা আশেপাশে থাকলে এঁরা ঠুটো জগন্নাথ—কমলেশদা পরচর্চার মধ্যে নেই, বাঙালির আড্ডাবাজ স্বভাবও ওঁর মধ্যে পাবে না— ওঁর সময়ের অনেক দাম বাওয়া। তবে কমলেশদা নিজের আয়ত্তের বিষয়গুলো নিয়ে ঘণ্টার পর ঘণ্টা কথা বলে যাওয়ার ক্ষমতা রাখেন—আর তুমি তো জানই, মেজদা, গান উনি গুলে খেয়েছেন—কী ধ্রুপদী, কী পাশ্চাত্য! ওঁর ছবিতে অন্যরা গানের ডিরেকশন দেবে কী? ওস্তাদ-কালোয়াত তো কম এলো-গেল না। হা! ওদের কী সাধ্যি কমলেশদার গানের যে সুরম্য ছবি, তাকে ধরবে? ধরবে না তো, ধ্যাড়াবে। সেই যে বিরাট রসজ্ঞ গুণির কথা বলছিলাম, জ্ঞানবাবুর গানে যিনি রস পান না, তাঁকে বেজায় আমতা-আমতা করে কমলেশদা যখন বললেন, “আচ্ছা, শুভেন্দু—খুব মুশকিলে পড়ে গেছি, জানো? জ্ঞানবাবুর যে একটা গান আছে কলাবতী রাগে—’ছলনা জানি’ বলে—ওই গানটার উঠান কি চোদ্দ মাত্রা থেকে নাকি সাড়ে চোদ্দ মাত্রা থেকে, বল তো!” বলতে-বলতে উনি গানটার মুখড়া আধাসুরে গুনগুন করে উঠছিলেন আর হাতে তালি দিয়ে আর আঙুলের গাঁট গুনে গুনে রীতিমতো অস্থির-চঞ্চল, আর নিজের ওপর প্রায়-বিরক্ত হয়ে উঠছিলেন, আর শুভেন্দুর— বলাই বাহুল্য — স্পিকটি নট। এমন নয় যে, শুভেন্দুকে একহাত নিতেই কমলেশদা ওরম করলেন—উনি আত্মকেন্দ্রিক, স্বভাবগম্ভীর এবং অবসেসিভ হলেও সরল; কিম্বা কে জানে হয়তো শুভেন্দুর মতো দুনিয়াজোড়া রসজ্ঞদের দেখে নেওয়াই ওঁর যাকে বলে ‘চূড়ান্ত অভীপ্সা’। গতকাল রাতে যেমন উনি বলছিলেন— পর্তুগিজ জলদস্যু – যাদের আমরা হার্মাদ বলি, ওরা আসলে হার্মাদ নয়; আর্মাডা। আর্মাডা শব্দটা আদিতে ছিল রণতরীর এক বিশাল বহরের নাম — ইংরেজদের শিক্ষা দিতে স্পেনের রাজার পাঠানো; যদিও সামুদ্রিক ঝড়ে আর শক্ত প্রতিপক্ষের হাতে ওই বহরের ভরাডুবি হয়েছিল। বোঝ! কী শব্দ, অথচ কী তার অর্থ! কমলেশদা মাঝেমাঝে একটা শব্দ নিয়ে পড়তেন, ফুলের মতো শব্দটাকে তুলে ধরে চারিদিক দিয়ে ঘুরিয়ে আমাদের একটা ‘তিনসো সাট ডিগ্রি’ আন্দাজ দিতেন। ধরো, এমন একটা ফুল, যেটা পুজোআচ্চায় লাগে না, উপহার-সম্বর্ধনাতেও জোটে না – ধরো, সরষেফুল বা ধরো, ঘাসফুল; তো খেতে- খামারে অনাদরে ফুটে থাকা তেমন একটা ফুলের মতো নৈমিত্তিক, কিম্বা গহীন জঙ্গলে নীরবে ঝরে যাওয়া একটা ফুলের মতো একটা ‘অবৃদ্ধিওর’ শব্দকে আমাদের চোখের সামনে তুলে ধরে, উনি যাকে বলে ‘এলুশিডেট’ করা—তাই করতেন। শব্দটাকে যখন ব্যবচ্ছেদ করতেন—মানে বিশ্লেষণ করে দেখাতেন, ফুলের মতো শব্দটাকে তুলে ধরে পাপড়ি টেনে ছিঁড়তেন না কিন্তু কখনো – ব্যবচ্ছেদ হতো মনে-মনে; ফুলটা অক্ষত থাকত। বোঝো, এই না-হলে আর্টিষ্ট!
আমি আর কে? কুড়িয়ে পাওয়া ক্যামেরায় ক’বার শাটার টিপলেই তো বড় আর্টিষ্ট হওয়া যায় না গো। ফিল্ম এমন একটা মিডিয়ম, যাতে কর্মযোগের মন্ত্র হচ্ছে ‘কর্ম হোক যথা তথা, যোগ হোক ভালো’। বুইলে কিনা? তা যোগ মানে তো আর যোগব্যায়াম নয়, যোগ মানে জনযোগ; জনসংযোগ বললাম না – কেমন কেরানী- কেরানী গন্ধ ওতে। এখানে প্রতিষ্ঠা হাশিলের ইঁদুর-দৌড়ে নামতে যাকে হয়, তাকে আগে ধেড়ে ইঁদুর হয়ে একদল নেংটে ইঁদুরকে ইন্সপায়ার করার গুণ রপ্ত করতে হয়। যেমন ধর, কলকাতায় কমলেশদার ইউনিটের সক্কলের পোর্ট্রেট তোলার পর ছবি যখন ডেভেলপ হয়ে এল, ভেবেছিলাম আরও কিছু তারিফ আর পিঠ-চাপড়ানি জুটবে, তা কমলেশদা সরাসরি চুমুই খেয়ে বসলেন গালে। ভাবতে পারো?
অন্য দাদাদের সাথে কমলেশদার ফারাকটা কোথায়, বল তো? উনি পিঠ-চাপড়ে মৃদু ধাক্কা দিয়ে পালে ভিড়িয়ে দেন না—উনি কাগজে-কলমে কারবার করেন—ওঁকে সেই অর্থে কমলেশ না ডেকে ‘কলমেশ’ও ডাকতে পারো। উনি দস্তুরমতো চিঠি লিখে ওঁর ইউনিটে আমার অ্যাপয়েন্টমেন্টটা সিদ্ধ করেছিলেন—ভাবতে পারো? এই দেখো চিঠির ভাষা—
সুপ্রিয় সুবিমল
আমরা অন্ধকার প্রেক্ষাগৃহে সাদা পর্দায় প্রক্ষেপিত প্রবহমান আলোকচিত্র-সম্বলিত যে দৃশ্যমালা দেখি, যাকে চলচ্চিত্র বা সিনেমা বলে, তার একটি জটিল অন্দরমহল আছে। সেই সিনেমা তৈরি করতে প্রচুর উদ্যোগ-আয়োজন প্রয়োজন হয়, আর আমরা স্বভাবতই ভেবে থাকি, সেই নেপথ্য কাহিনি দর্শকের জানার দরকার হয় না। তাই এই নেপথ্য সাধারণত অজানাই থেকে যায়। তবু যদি দর্শক জানতে আগ্রহী হন সিনেমা তৈরির সেই নেপথ্য ইতিহাস, অন্তর্নিহিত বিভিন্ন মানবিক সম্পর্ক, তাহলে তাঁর সামনে এক নতুন জগৎ উন্মীলিত হতে পারে। পৃথিবীর অনেক বড় চলচ্চিত্রকারই এই বিষয়ে একমত। আমার বন্ধু ফরাসি চলচ্চিত্রকার ত্রুফো তো একটি সিনেমাই করতে যাচ্ছেন এই সিনেমা তৈরির সিনেমা নিয়ে। আমার এই বন্ধুটি একদা ছিলেন আমার কট্টর সমালোচক – আমার প্রথম ছবি, অনেক আশা নিয়ে যে ছবি আমি নিয়ে গেছিলাম বিশাল বিশ্বের মঞ্চে, সেই ছবির শো’য়ে মাঝপথে উঠে গেছিলেন ক্রফো। বলেছিলেন, একদল গেঁয়ো চাষা হাত দিয়ে ভাত খাচ্ছে, এর মাঝে দেখার কী আছে? সেই গল্প অন্যত্র। মোটকথা, সিনেমার নেপথ্যের অনেক প্রয়োজনীয় ও কৌতুকদীপ্ত ইতিবৃত্ত বর্তমানে পত্র-পত্রিকা, এবং পরবর্তী প্রজন্মের দর্শক ও চলচ্চিত্রকারদের কাছে প্রয়োজনীয় বলে গণ্য হচ্ছে এবং হবে। এই নেপথ্যের কথা লিখে রাখতে পারলে যাঁরা সিনেমা করেন এবং যাঁরা সিনেমা দেখেন উভয়ই উপকৃত হতে পারেন; কিন্তু সেটা লিপিবদ্ধ করা খুব দুরূহ।
আপনার তোলা ছবি দেখে আমি শুধু মুগ্ধই হইনি, আপনার কাজের অমিত সম্ভাবনা ও কার্যকারিতা নিয়েও নিঃসন্দেহ হয়েছি। শব্দ যেখানে ব্যর্থ, ছবি সেখানে সফল। বিলিতিরা বলে, A picture is worth a thousand words ।
প্রথমত, আমার এবং আমার ইউনিটের সকলের কয়েকটি পোর্ট্রেট এবং কয়েকটি গ্রুপ ফোটো তুলে দেওয়ার জন্য আমি আপনাকেই অনুরোধ করলাম। আপনার পূর্ণ ক্রেডিটসহ ছবিগুলো যাবে, যেখানেই যাক। দ্বিতীয়ত, আমার পরবর্তী ছবি (সম্ভাব্য প্রযোজকের বিবেচনাধীন) ‘জাঙ্গলিক’-এ আপনাকে ইউনিটের চিত্রগ্রাহক হিসাবে পেলে বিশেষ আনন্দিত হব। শ্যুটিংয়ের বেশিরভাগ অংশ ডালটনগঞ্জ (পালামৌ সদর, ঝাড়খণ্ড, বিহার) এলাকার কাছে ছিপাদোহর নামে একটা লোকেশনে সারা হবে। শিগগিরি আমাদের কর্মসচিব অখিল শ্যুটিংয়ের শিডিউল, আপনার সম্মানী এবং আপনার কাছ থেকে আমাদের প্রত্যাশার ব্যাপারে বিস্তারিত আলাপ করতে আপনার সাথে যোগাযোগ করবে।
দ্রুত আপনার মতামত জানতে পারলে কৃতজ্ঞ থাকব।
শুভেচ্ছা রইল
কমলেশ রায়
কেমন বুঝলে সহবত, বল? এই চিঠি পেয়ে আমার তো একেবারে উৎপলদার ভাষায় ‘বজ্রের সমান করে বুকেতে নির্ঘাত’। এই ব্রেকটা না পেলে একদিন-না-একদিন তিক্ত হয়েই যেতাম তোমার মতো, মেজদা। ভাবতাম, “যাহ্ সালা, ভাসিয়ে দোবো সব গঙ্গার জলে! কিসের কী ছবি বাল!” যদিও এই কাজ না-জুটলে কিছু একটা করে খেতাম নিশ্চয়ই। তোমার মতো পরিবহণ দপ্তরের চাকরি না হোক, অন্য কিছু। ধর, দেয়ালে কি ল্যাম্পপোস্টে হ্যান্ডবিল সাঁটাবার কাজ। ঘাড়ে মই, আঠার বালতি। বার্নল, দাদের অত্যাশ্চর্য ঔষধ, সাধনা ঔষধালয়ের লোকাল ক্ষীণপ্রতাপ কমপিটিটরদের বিজ্ঞাপন। “আমাদের পরিবারের ছেলে হয়ে, বাবু, তুই এই কাজ করবি?”— ঘরে যেদিন ভীষণ তর্কাতর্কি লেগেছিল, কাকু বলেছিল। ছোঃ। যতসব ভেতো পরম্পরার ধ্যাষ্টামো। বাবা চলে না-গেলে এই কাকুটা কাঁটাবাজি করার সুযোগই পেত না। যাক, এখন আর কিছু না হোক, তিরিশ নয়া পয়সা দিয়ে প্যাকেট সিগারেট কেনার ক্ষমতা তো হলো। রেশমার সামনে সেদিন হামফ্রে বোগার্টের মতো করে ঠোঁটে সিগারেট ঝুলিয়ে একটু চিবিয়ে-চিবিয়ে কথা বলতে গেলাম– রেশমা বলল, ওর মার্লোন ব্রান্ডো পছন্দ। রাত্তিরে লালরঙের মরচে-বৃষ্টি হয়েছিল। শ্যুটিংয়ের গাড়িগুলোর কাচে দেখলাম খয়েরি জলের ফোঁটা ব্রণের মতো শুকিয়ে আছে। একপাশে জঙ্গলে ঢাকা পাহাড়, অন্য পাশে নদী পেরিয়ে আদিবাসীদের কয়েকটি গ্রাম। তারপর ধু-ধু টাঁড়। কার যেন বাচ্চা কেঁদে উঠল এমন শব্দ করে—জং-ধরা পাল্লার দরজা খুলে যাবার শব্দ যেমন হয়— চৌকিদারের ছেলে হয়তো। কারা যেন শুওরের বাচ্চার মতো হর্ন বাজাচ্ছিল জঙ্গলের ডাক অগ্রাহ্য করে। (আমাদের শ্যুটিংয়ের রাস্তাই নয় তো সেটা— যেখানে এক নায়ক আরেক নায়ককে গাড়ির ভেতর থেকে মুখ বের করে সংলাপ ছেড়েছিল, “তুই তো জঙ্গল-জঙ্গল করে হেজিয়ে গেলি?”) বাংলো পেরিয়ে একটা গুমটি আর সেই গুমটির বাইরে নারকোলের দড়ির মুখে আগুন জ্বলছিল। আমি আর রেশমা সকাল-সকাল হাঁটতে বেরিয়েছিলাম রেশমা বলছিল, ও যে পারফিউম মাখে, তা বার্লিন ছাড়া নাকি কোত্থাও পাওয়া যায় না। কী তার বিশেষত্ব? না, সেই পারফিউমের মিডল নোট লিলি অভ দ্যা ভ্যালি, টপ নোট লেমন আর বেইজ নোট নাকি ভ্যানিলা; তায় আবার উচ্চমাত্রার ‘High sillage’ (উচ্চারণ: ‘সিঁয়াজ’, জানতে?) আমি হাঁ করে শুনছিলাম — রেশমার সখী আমি; হয়তো রেশমাও মুগ্ধ হয়ে শোনে আমার মুখে ক্যামেরার বর্ণনা—যখন ও বলল, গত বছর ববি কেনেডি খুন হওয়ার খবরে ও কত কেঁদেছিল, কিম্বা এ বছর জুডি গারল্যান্ডের চলে যাওয়ার খবরে।
রেশমার এখানে ভীষণ কষ্ট হচ্ছিল বাথটাব, গ্যাস গিজার, চব্বিশ ঘণ্টা গরম জল পেয়ে যে মেয়ে অভ্যস্ত, সেই মেয়ে ফরেস্ট রেস্ট হাউজে ঘর ভাগ করে শোয়, বাথরুম নেই তাই সক্কাল সক্কাল জঙ্গলে গিয়ে কাজ সারে আর তারপর লক্ষ্মী হয়ে বসে সাঁওতাল মেয়ের মেকআপ নেয়— গালে, পিঠে, পেটে, হাতে, পায়ে, এমনকি কানের বারান্দায়, শাড়ি-মাকড়ি-হাঁসুলি-কল্কেফুল পরে নেয়, তারপর মাটিতে শুয়ে চার নায়কের একজনের সাথে কেলির শীন করে (সেই ছবিও তুলে নিয়েছি বইকী), কমলেশদার হাড়-কাঁপানো ঠান্ডা মেজাজ সামলায়, সন্ধেবেলা চারঘণ্টা লাগিয়ে মেকআপ তোলে—মানে অন্যে তোলে, কিন্তু ওকে তো বসে থাকতে হয়। প্রথম চারদিন তো কমলেশদা ওকে কাজই দিলেন না; চরিত্র বোঝাতে ওকে নিয়ে গেলেন ভাটিখানায়—মানে যেখানে আদিবাসীরা মহুয়া আর হাঁড়িয়া খায় –কমলেশদা মদ ছোঁন না, আর আমরাও নীট খাইনি বাওয়া, গাড়ি করে কোল্ড ড্রিংক আনা হয়েছিল বেতলা কিম্বা রাঁচী মেট্রো থেকে, আর রেশমা বলেছে, ‘কান্ট্রি লিকার’ খাবেই না, যদিও ছবিতে ওর রোলটা মূলত চকচকে বগল খুলে মহুয়া খেতে-খেতে মাতলামো করা একটা লোকাল মেয়ের। সঙ্গীতাকে নেওয়া হয়নি; ও তো শ্যুটিংয়ের সময় ছাড়া বাকি সময় নিজের রুমে বসে থাকে; ফ্লোরে এসেও ডায়ালগের পাতায় মুখ ঢেকে রাখে—উৎসুক জনতা এড়াতে—তা যে-দেশের লোক রবীন্দ্রনাথের মৃতদেহ থেকে পর্যন্ত চুল-দাড়ি টেনে ছিঁড়ে নেয়, তারা যে সুযোগ পেলে সঙ্গীতা-কি-রেশমার বুক খুবলে নেবে, তাতে আর আশ্চর্য কী? যা হোক, মাতাল হয়ে শুভেন্দু তো কুরোশাওয়া কচলে খেল—নিকুচি করেছে ওর কুরোশাওয়া- আর তারপর কমলেশদার ওখানে না-থাকার ফায়দা ষোলআনা নিয়ে বলল, “বম্বের আনন্দম পত্রিকার শারদীয়া সংখ্যা তিন কপি নিয়ে ঘুরি আমি সব-সোময়, বুইলে বাবা? ওতে আমার নাম আছে কমলেশদার ক্রু-মেম্বার হিসেবে। হুঁ!” রেশমার দিকে ইশারা করে অন্যদের বলল, “ওরে! হিরোইনকে লেমোনেড দে। কমলেশদাকে বুঝলুম না, বাবা। জল খেতে কিনে এনেছেন হিরের গবলেট।” রেশমা তো বাংলা মাত্র শিখছে; বেচারী হয়তো বোঝেইনি জড়ানো গলায় মাতালটা ওকে নিয়ে কী বলল। নিশ্চয়ই কোনো হাসির কথাই হবে, ভেবে একটু হাসল পর্যন্ত ও। আমার মনটা খারাপ হয়ে গেল। কী দরকার ছিল ওর এসে এখানে বসবার! বাংলোতে বসে সঙ্গীতা আর কমলেশদার সাথে শ্যারাড বা স্ক্র্যাবল বা মেমরি গেম খেললেই পারত। মেমরি গেম জানো তো? একজন একটা বিখ্যাত মানুষের নাম বলবে, পরেরজন সেই মানুষটার নামের সাথে আরেকজন বিখ্যাত মানুষের নাম যোগ করবে, পরেরজন যোগ করবে আরেকজন বিখ্যাত মানুষের নাম—এইভাবে খেলা চলবে। নামের সিরিয়ালে যার ভুল হবে কিম্বা কোনো একটা নাম বলতে যে ভুলে যাবে—সে হয়ে যাবে আউট। সঙ্গীতা আর রেশমা ক’দিন আগে রেস্ট হাউজের ঘরে বসে পরদিনের শটের রিহার্সাল দিতে-দিতে মেমরি গেম খেলছিল— আর আমরা ক’জন ছিলাম দর্শক
রবীন্দ্রনাথ
রবীন্দ্রনাথ, কার্ল মার্ক্স
রবীন্দ্রনাথ, কার্ল মার্ক্স, ক্লিওপ্যাট্রা
রবীন্দ্রনাথ, কার্ল মার্ক্স, ক্লিওপ্যাট্রা, অতুল্য ঘোষ
রবীন্দ্রনাথ, কার্ল মার্ক্স, ক্লিওপ্যাট্রা, অতুল্য ঘোষ, হেলেন অভ ট্রয়
রবীন্দ্রনাথ, কার্ল মার্ক্স, ক্লিওপ্যাট্রা, অতুল্য ঘোষ, হেলেন অভ ট্রয়, সেক্স-পিয়র
রবীন্দ্রনাথ, কার্ল মার্ক্স, ক্লিওপ্যাট্রা, অতুল্য ঘোষ, হেলেন অভ ট্রয়, সেক্স-পিয়র, মাও সে তুং
রবীন্দ্রনাথ, কার্ল মার্ক্স, ক্লিওপ্যাট্রা, অতুল্য ঘোষ, হেলেন অভ ট্রয়, সেক্স-পিয়র, মাও সে তুং, ব্র্যাডম্যান
তো বুইলে তো? এরম খেলা চলছে দু’জনে; টানটান উত্তেজনা। শেষে এসে যেই না “রবীন্দ্রনাথ, কার্ল মার্ক্স, ক্লিওপ্যাট্রা, অতুল্য ঘোষ, হেলেন অভ ট্রয়, সেক্স-পিয়র, মাও সে তুং, ব্র্যাডম্যান, রানি রাসমণি, কেনেডি, টেকচাঁদ ঠাকুর, নেপোলিয়ন, মমতাজ মহল”-এ এসে ঠেকেছে খেলা, আর শিকার স্পট-করা বনবেড়ালের মতো বিছানার ওপর বসে সঙ্গীতা প্রায় ঝুঁকে পড়েছে রেশমার দিকে, রেশমা মারল এক শুইঙ্গিং ইয়র্কার। সবগুলো নাম ঠিক ঠিক বলে শেষে যোগ করে দিল, ‘মুর্তাজা’। ব্যস্! জানো নিশ্চয়ই, নওয়াবসাহেবের মানে সঙ্গীতার ক্রিকেটার বরের—আসল নাম ছিল মুর্তাজা। লোকে বলে, রেশমা ছাড়া দুনিয়ার কেউ নাকি নওয়াবসাহেবকে ওই নামে ডাকত না, আজও ডাকে না। সঙ্গীতার প্রায়-জিতে-গেছি মুখ পাঁশুটে হয়ে গেল। একদম ঠিক হয়েছে! অন্যের পছন্দ নিয়ে ভাগবে তুমি, আর তোমায় কেউ কিছু বলবে না! মামদোবাজি? তা খেলা ওখানেই শেষ। দর্শকদের মধ্যে প্রসঙ্গ পালটে কে যেন বলে উঠল, “এই শোন্ না! কমলেশদার জন্মদিন তো এবার শ্যুটিংয়ের মাঝেই পড়ল। কী করা যায়, বল্ তো?”
নিশ্চয়ই ভাবছ, সুবিমলটার মেয়েলি স্বভাব গেল না—কান পেতে মেয়েমরদের ঝগড়া শুনতে পেলে আর কিছু চায় না। হা হা, প্রথমেই পষ্ট করে বলি যে, শ্যুটিংয়ের শেষদিন আজ, অতএব দু’পাত্তর পড়েছে—তাই একটু চড়েছে। তার ওপর আমরা ক্রিয়েটিভ মানুষ, মেজদা। তোমার আর্ট তুমি দলেবলে কর, তবে আমাকে তো একলা করতে হয়। এ শোলো আর্টিষ্ট ইন এ ইঁদুর-থুড়ি-ভেড়ার পাল। তা জানো তো, কল্পনার অনাথ সৎবোন হচ্ছে কৌতূহল! কিম্বা, কল্পনা যদি একটা অসীম সংখ্যারাশির সাগর হতো—উৎপলদার ভাষায় ‘বেবাম সায়র’, আর সেই সংখ্যাসাগরের এক ঘটি জল যদি তুলে নিয়ে আসা হতো, আর সেই এক ঘটি জল যদি একটা ছাঁকনি দিয়ে ছেঁকে ঘরে তোলা হতো, তাহলে দেখা যেত, সেই সংখ্যাগুলি হয় দুই, নইলে তিন, নইলে সাত, তেরো কিম্বা সাঁইতিরিশ। কৌতূহল কল্পনার চেয়েও অবিভাজ্য, মৌলিক। কৌতূহল হাত দিয়ে ভাত মেখে খায়, আর কল্পনা সেই হাতে-ঝোলে মাখামাখির দৃশ্য দেখে পাবলিকলি উঠে চলে যায় ক্রফোর মতো, আর গোপনে গোপনে কৌতূহলের সাথে ফ্রেন্ডশিপের চুক্তি করে।
আর বিশেষ কী? আমাদের জঙ্গলের কাজ—জাঙ্গলিকের কাজ–শেষ। রেস্ট হাউজ থেকে আর কর্নেল পালিতের বাংলো থেকে কাল সকালে মাল বেঁধেছেদে নেওয়া হবে। অনেক শট কলকাতাতেই নেওয়া হবে—কিছু হবে প্রিয়ার ড্রেসিং রুমে, আর কিছু সহজ পাসিং শট্স এখানে-ওখানে। জানি, কলকাতা ফিরে গিয়েও তোমার সাথে দেখা হবে না-বলতে পারো, একরকম মেনেই নিয়েছি তোমার ইনশিকিউরিটি, তোমার অভিমান। এদিকটায় তুমি এলে গাছপালা, জন্তুজানোয়ার নিয়ে মেতে থাকতে জানি—আমি তো ছবিই তুলি এদের, চেনো তো সব তুমি। কমলেশদা বার্কিং ডিয়ার চেনালেন—কটরা বলে এদিকটায়— তুমি থাকলে হয়তো ওদের কত শিংয়ে ক’টা শাখা, মুখস্থ বলে দিতে।
ওদিকটা দেখি গিয়ে। ইউনিটের জংলিগুলো হই-হই করে বলছে, সঙ্গীতার রবীন্দ্রসঙ্গীতের টেস্ট নেবে। ভাটিখানায় একটা সত্যিকারের সাঁওতাল মেয়েকে কে যেন ‘এ বাউরি, এ বাউরি’ বলে শিস দিয়ে ডাকছে। চলি এবার, মেজদা।
১. হীরামণ-মাণিক্য তারা গো তলইয়ে শুকায়
এমনিতেই গোটা শহরটার উপর শীতের একটা অস্বচ্ছ মিহি স্তর পড়েছিল। সীমান্তের খোলা মাঠের উপর দিয়ে ধুলার মতো উড়ে আসা কেমন একটা দূরাগত আবর্জনা বছরের পর বছর ধরে এখানে শুপ-শুপ করে — প্রায় নিঃশব্দে — পড়েছে।
“আজকে আবার দিদিরে দেখতি আসবে। পরীক্ষা শেষ কইরে পশ্চিমপাড়ার দিকে যাব। রজনিগন্ধা কোল্ড স্টোরেজটা থুয়ে। এইসব ঝুটঝামেলা…।”
বাতাস আধপাগলার মতো মাটির কাছ দিয়ে খড়কুটা উড়িয়ে নিয়ে চলে গেল। রুবেলের আরও কিছু মেয়েলি ভেজালের কথা মনে পড়ল। দশম শ্রেণির বিদায়- সংবর্ধনায় কার যেন ‘মেয়েদের হাতব্যাগ’ হারিয়ে গেছে আর তারপর আবার পাওয়া গেছে। দপ্তরি নাকি ক্লাসঘরে নোটিশ-খাতা নিয়ে এসে জানিয়ে গেছে, আর বলেছে ‘যথাযথ প্রমাণসহ’ ব্যাগটা ছাড়িয়ে নিয়ে যেতে। রুবেল বলল, ‘যথাযৎ’; তরুও তাই ভেবে নিল যথাযৎ। তো সেই ব্যাগে নাকি ‘গুটি’ পাওয়া গেছে; মেয়েরাও নেশা করে আজকাল, হ। এমনকি তরুও ওর বহিরাগতর বুঝ দিয়ে জানত যে, ব্যাগে নেশার জিনিস থাকার ব্যাপারটাই তো যথাযৎ না। এর প্রমাণ আর কী করে যথাযৎ হয়, আর কেই বা যথাযৎ প্রমাণ দিয়ে এই ব্যাগ ছাড়িয়ে নিয়ে যাবে?
“লিপিদিকে দেখতে কারা আসবে?”
“গোবরডাঙা পাট্টি।”
“ও।”
রুবেল পকেট হাতড়াল যেন ওরও ব্যাগ বা এমন কিছু হারিয়ে গেছে। ওর সাইডের পকেট থেকে একটা দুমড়ানো সিগারেট আর পাছার পকেট থেকে এক টুকরা সিরিশ কাগজ বের হলো। “নিবি? নে”, বলে ও তরুকে দুটোই গছিয়ে দিলো।
“সরস্বতীরে তোমার… তোর… কেমন লাগে?” গত পরশু কি তার আগের দিন থেকে রুবেল তরুকে তুই করে ডাকার অনুগ্রহ পেয়েছে।
প্রশ্নটা করতে করতে রুবেল একটা হাতের পাতা দিয়ে নারীশরীরের আদলে একটা ঢেউ আঁকল বাতাসে। অস্বস্তিতে তরু হাবার মতো হাসল, তারপর মাটির দিকে তাকাল, যেন ইঙ্গিতটা দেখে নাই এমন ভান করলেই ভালো হতো। সরস্বতীকে কখনো খেয়াল করে দেখে নাই ও; ভালো লাগলে নিশ্চয়ই দেখত। তরু বরং খেয়াল করে দেখেছে লক্ষ্মীকে। লক্ষ্মী-সরস্বতী যমজ বোন; তরু আগে কখনো দুইরকম দেখতে দুই যমজ ভাই বা বোন দেখে নাই। লক্ষ্মী ছিল ট্যারা; প্রায় কুঁজা, শীর্ণ শরীর; পাট- পাট ভাঁজ করা সুতির ওড়নার দুই বাহু দুই কাঁধ থেকে কোনাকুনি নেমে গিয়ে পেটের নিম্নবিন্দুতে গিয়ে মিশত; মাথার পাতলা, তেলা চুলগুলিকে এমন নিখুঁত মধ্যসিঁথি করে টেনে বাঁধত ও, একটা স্ফীতশিরা শুকনা পাতা আলগোছে মাটি ঘেঁষে উড়ে গেলে কেউ যেমন খেয়াল করে না, তেমন ছিল লক্ষ্মী। শুধু ও যখন পূর্ণচোখে চাইত, তখন অস্বস্তির মতন চাপা কালোয় জ্বলত ওর ট্যারা দুই চোখের মণি আর আলোয় চিকচিক করতো ওর তেলা নাকের ডগা। নাকটা দেখতে মনে হতো, অন্ধকার জলের নিচে চিত হয়ে শুয়ে থাকা একটা মাছের মুখ ধীরে ধীরে উপরে উঠে আসছে আর নাকটা ছাড়া অন্য কিছুই কোনোদিন দৃশ্যমান হবে না। রুবেল-রনিদের অপরিষ্কার দাওয়ার সিঁড়িতে তরু বসেছিল, লক্ষ্মী-সরস্বতীদের ঘরের দিকে মুখ করে। পাশে রুবেল কাঁসার বাটিতে গুড়-মুড়ি খাচ্ছিল। আজকে নাকি ওর ইস্কুলে পরীক্ষা, যদিও ওর খাওয়ার মধ্যে কোনো তাড়াহুড়া দেখা গেল না।
খালি গায়ে কারা যেন বারোয়ারি উঠানের একপাশে কাঠগুলাচি গাছের শুকনা কাঠ ডাঁই করে রাখছিল; শলিপাঁচেক মতন লাকড়ি হবে তাই দিয়ে। পলিথিন আর আইসক্রিমের র‍্যাপারে উঠানভরতি। কিন্তু সরস্বতীদের ঘরের বাইরের দেয়ালে পরিচ্ছন্নভাবে ঘুঁটে দেওয়া। ছয় ঘর ভাড়াটিয়া থাকে তরুর মামাদের নিচে; বেজাতের কাউকে এখানে দেখে নাই তরু; শহরের দপ্তরও হয়তো তেমন নয়। তরু বড়ো শহরের ছেলে; তরুর মামারা কখনো শহরের নাম বলে না; বলে রাজধানী শহর। রাজধানী- শহরে এক দালানের ভিতরেই সব জাত; ওইখানে বিল্ডিংবাসীদের জাতপাতের ভাগ- যোগ এত মিহি খোপ খোপ খোপ খোপ যে, খালি চোখে মনে হয়, একটা অখণ্ড সমান জমিন বুঝি; কোনো ভাগ-যোগই বুঝি নাই। তরু মনে মনে হিসাব করল, এইখানে ছয় ঘর ভাড়াটিয়া —একটা উঠানের ছত্রিশ শরিক; আর ওর মামাদের উঠান সুপরিসর আলাদা; কুঞ্জলতায় ছাওয়া বেড়ার গেট পেরিয়ে তুলসিতলার ধারে মামাদের ঠাকুরঘর, যে ঠাকুরঘরে লক্ষ্মী-সরস্বতী-কার্তিক-গণেশ, ঠাকুরঘরটা লক্ষ্মী-সরস্বতীদের ঘুঁটে দেওয়া বসতঘরের সমানই হবে। উঠান থেকে বামে পুষ্কর্নির পারে এক চিলতে জমি, গোয়ালঘরের পাশে মানুষ-গরু-ছাগলের পদভারে মাটির সাথে মিশে শুকিয়ে আছে খড়ের মণ্ড; তার আগে লেবুগাছ, যার গোড়ায় সন্ধ্যারাতে মুততে বারণ নাই। “এটাই তুমার ভাতরুম”, বলেছিল রুবেল। “বড়ো শহরে তো তুমরা ঘরের ভিতরেই খাও, ঘরের ভিতরেই ঘুমাও, ঘরের ভিতরেই হাগো”। রুবেলরা ছয় জন এক ঘরেই ঘুমায়; রুবেলের বাপ-মা-নতুন ভাই পার্টিশনের ওই পারে আর লিপি-রনি-রুবেল অর্থাৎ তিন ভাইবোন পার্টিশনের এই পারে। তরুর চোখে লাগলে কী হবে? রুবেলদের স্বাভাবিক শোয়া এমনই সকলের এক ঘরে শোয়া। ওই এক ঘরে ওরা হাগছে তো আর না। মুতছেও না। বেজায়গার কাজ বলতে আছে কেবল লেবু গাছে মোতা।
সরস্বতীকে নিয়ে রগড় করার আনন্দে রুবেল মুখ ঢেকে হাসল-রুবেলের সামনের দুই দাঁতের মাঝে ফাঁক, দাঁতগুলি উঁচুও আর তারপর পাটালি গুড়ের বাটিচাকতিতে কামড় দিলো। অন্যসময় হলে ও ঠোঁট দিয়ে দাঁত ঢেকে হাসত আর হাসিতে টানটান ওর ঠোঁটের চামড়াটা অদ্ভুতভাবে উঁচু হয়ে থাকত। ভাড়াটিয়াদের বারোয়ারি রান্নাঘর থেকে ফুটন্ত তেলে কিছু ছাড়ার শব্দ আসলো। ভোর থেকে বাতাসে ঝুলে ছিল দুধপোড়া মিঠা গন্ধ। পিছনে রুবেলদের ঘরে ওর ছোটো ভাইটা কাঁদছিল। ওদের মা বাচ্চার কান্না থামাতে ‘ও, ও’ করে যাচ্ছিল। এই উঠান ঘিরে প্রত্যেকটা ঘর শিশুদের প্রাত্যহিক কান্নায় মুখর। বাঁশের চাটাই আর টিনে ছাওয়া বিস্ফোরক গার্হস্থ্যের সারি সারি ঘরগুলি—তপ্ত ঝোলের বাটিতে ঢাকনা দিয়ে রাখা হয়েছে যেন, যদিও এমন সকালে এক নজর দেখলে সেসব বোঝার উপায় নাই।
জানলা দিয়ে একটা শাঁখা-লোহা পরা হাত হঠাৎ বের হতে দেখে রুবেল একটু অপ্রতিভ হয়ে নড়েচড়ে বসল। রুবেলদের মা চিনু। ঘরের ভিতর বিছানায় বসে চিনু জানলা দিয়ে হাত বাড়িয়ে বাচ্চার দুধের বোতল ঝাঁকিয়ে উঠানে দুই ফোঁটা ফেলল। তারপর আর কপাট বন্ধ করল না। বাচ্চার কান্না থামল। রুবেলদের মা ওদের নতুন ভাইকে দুধ খাওয়ানোর সময় খুব রাখঢাক রাখত না। বুক উদাম করে রাখত, যতক্ষণ নতুন বাবুর দরকার হয়। তারপর সবাইকে দেখিয়ে দেখিয়েই বহু পরিহিত সুতির ব্লাউজের বোতাম লাগাত; তাতেও পুরাটা ঢাকত না। ক্ষয়ে যাওয়া বোতামঘরের মধ্যকার ফাঁকগুলি দ্বিতীয় বন্ধনীর মতো হাঁ করে থাকত আর তাতে চিনুর উত্তরগর্ভকালীন সুপরিসর বুকের মাঝখানের ফরসা চামড়া দেখা যেতে থাকত। চিনুর চেয়ে চিনুর বড়ো মেয়ে লিপি যেন ইহসংসারের পাপবুদ্ধিতে বেশি দড় ছিল; তাড়াহুড়া করে মায়ের গায়ের কাপড় ঠিক করে দিত সে, নয়তো চক্ষে শাসাত মাকে ঘরের কোণে রাখা সুইচওলা চুল্লির পাশ থেকে। মেয়ে লিপি আর মা চিনু পালা করে নতুন ভাইকে সামলাত, উঠানে স্নান করিয়ে নিয়ে গিয়ে কপালে কাজল আর কাজলের উপর পুরু করে ‘পাউটারের’ প্রলেপ দিত। ঘরের ভিতর ঘর— মশারি দিয়ে তৈরি অশৌচঘরে—ওদের নতুন ভাইয়ের তখনো নামকরণ হয় নাই; কেন দেরি হচ্ছিল, কে জানে! লিপি, রুবেল, রনি—তিন ভাইবোন ওদের নতুন ভাইকে শুধু ‘ভাই’ বলে ডাকত। তরু কী ডাকবে, বুঝতে না-পেরে চেষ্টা করতো নতুন ভাইয়ের বিষয়ে বা নতুন ভাইকে উল্লেখ করে কোনো কথা না-বলতে। তরু চিনুকে দেখেছে নতুন ভাইকে আধো-আধো গলায় ‘এই গরু’. ‘এই ছাগল’ বলে ডাকতে। শিশুটিও খলবল করে হাত-পা নেড়ে মায়ের ডাকের জবাব দিত, যেন এই সুরে পৃথিবীতে কেউ তাকে ছাড়া আর কাউকে ডাকে না।
রুবেল কালো প্লাস্টিকের ব্যাগে বইখাতা মুড়িয়ে চলে গেল। তরুর ডাক পড়ল। রান্নার ঘরে পাত পড়েছে—তরুর দিদিমা ছোটোখাটো বুড়ি; লুচি আর সাথে নাকি বুরিন্দা আছে। তরুর মামারা হাসাহাসি করল; গোবরডাঙা পার্টির সামনে নাকি বোঁদে বলতে হবে, নইলে ভাড়াটিয়ার মেয়ে লিপির বিয়ের সম্বন্ধ কেঁচে যাবে। গোবরডাঙারা ওপারের লোক; বাঙাল রেফিউজি হলে কী হবে? প্রতিবছর ডিসেম্বরের ছুটিতে এসে তরুর মনে হয়, রান্নাঘরটা আগের চেয়ে আরও ছোটো হয়ে গেছে আর মামারা হয়ে গেছে শুকনা কাঠের মতো নিদারুণ। এই রান্নাঘরে তরু ভয়ে ভয়ে যায়। মাটির লেপা মেঝে আর স্যাঁতসেঁতে রান্নাঘর; মাটির চুলার অনুভূমিক গর্ত বরাবর তাকালে দেখা যায়, উজ্জ্বল শিখা দাউদাউ করে কাঠ খাচ্ছে। দিদিমার তো বটেই, মাসিদেরও শুচিবাতিক ছিল। এঁটো হাতের ছোঁয়া যদি বা ভাতের বা তরকারির বাসনে পড়ত, তাহলে সেই কাঠখেকো লাল চুলাকে পিছে রেখে উলুধ্বনির মতো সমস্বরে হায়-হায় করে উঠত ওরা। তরুর সেজো মামার বিড়ালটা রান্নাঘরের চৌকাঠ থেকে চোখ ছোটো- ছোটো করে তরুকে দেখতে থাকত। তরু বড়ো গ্লাসে সরওলা দুধ খেত; গ্লাসটা এতই বড়ো যে, ওটার তলার ভিতর দিয়ে তরুর বহুবক্র মুখের পুরোটা দেখত বিড়ালটা ঘাড় নুইয়ে। বিরাট আঁশবঁটিতে মহিলাদের ক্ষিপ্র হাত চলত; ওদের নখ ভোঁতা করে কাটা, সবজির কষে কালো হয়ে যাওয়া নখের ডগায় আঙুলের শাদা মাংশল পেট ফুলে থাকত। ঘ্যাস-ঘ্যাস শব্দ করে প্রাণহীন আনাজের টুকরা, ফলের খোসা, মাছের শরীর ঝরে পড়ত জলের গামলায় কি ছাইয়ের উপর; তারপর যমদূতের হাঁড়ির মতো দেখতে বড়ো বাসনে ঢেলে ওগুলিকে তুলে দেওয়া হতো ওই চুলার উপর। সাঁড়াশি দিয়ে গরম ডেকচি-কড়াইয়ের কানা ধরে এমনভাবে ওই বলবল করতে থাকা ঝোলকে হেলাত মহিলারা, মনে হতো শুধু অন্ধকার রান্নাঘরটাতে নয়, সমগ্র দেশে ধূমায়িত ত্রাসের রাজত্ব নেমে এসেছে।
একটা বেলুনবাঁশির তীক্ষ্ণ আওয়াজ বক্ররেখার মতো ওই উঠান থেকে এই উঠান পর্যন্ত আসে। রনি আবার সীমানা ভুলে চলে এসেছে, লিপির পরের ভাই রুবেল আর রুবেলের পরের ভাই রনি, যে আবার ছিল হাবাগোবা, আর ওর পিছে-পিছে গানের দলের মতো দেখতে একটা সশব্দ জটলা বেড়ার ফাঁক দিয়ে প্রায় গলে এসে উঠানের উপর হল্লা করতে থাকে। প্রত্যেক বছর পৌষের শুরুতে ওরা আসে—নিজেদেরকে টেলিভিশনে এঁটে যাওয়া কার্টুনের চরিত্রের মতো ছোটো করে। খ্রিস্টানদের বড়োদিনের শিরনির উপাদান কালেকশন করতে ওরা ঘরে ঘরে যায়। টিনের কৌটায় ধাতব ডান্ডা দিয়ে আঘাত দিয়ে দিয়ে ওরা গৃহস্থ মাদের মনোযোগ আকর্ষণ করতে চায়; এসে যেন পুরো শহরের অতীত সম্প্রীতির ক্ষতকণ্ডুয়নের বাসনাকে সারা বছরের জন্য জাগিয়ে দিয়ে যায়। পর্তুগিজরা জগদানন্দ গির্জা রেখে গেছে; গম্বুজে আগে নাকি সোনালি আস্তর ছিল, এখন প্লাস্টার অভ প্যারিসের মতো পাখির গু শুকিয়ে পাকাপাকিভাবে ইতিহাস-ঐতিহ্য সেঁটে গেছে এর সাথে।
রনির গায়ে জামা নাই। উঠানময় সে ডিগবাজি খাচ্ছিল আর ওদের ডান্ডাবাড়ির তালে তালে মুখে বুড়বুড়ি তুলে ‘টাঙ্গানাকা, টাঙ্গানাকা’ বলে যাচ্ছিল — বুদ্ধিপ্রতিবন্ধী শিশুটি যেন ওদের দলেরই একজন। রনির ওই রকম মধ্যস্থতার কারণে মহিলাদের পক্ষে আঙিনায় এসে দাঁড়ানো সহজ হলো। তরুর দিদিমা-বুড়ি মাথা নিচু করে রান্নাঘরের চৌকাঠ পার হলো, তারপর দুই কদম এগিয়ে যেন টেলিভিশনের পর্দার ভিতরে ঢুকে গেল আর তারপর রনিকে ধমক দিয়ে সরিয়ে বিড়বিড় করে বলল, এই দলের দুইটা ছেলেকে নাকি সে অষ্টসখীর লীলাকীর্তনের দলে দেখেছে। “খ্রিস্টানরা তো আসলে হিন্দুই”, ভূয়োদার্শনিকের মতো বলল তরুর সেজো মাসি। সাম্য-সম্প্রীতি যখন ভাবের রাজ্য থেকে ইহলৌকিক বস্তুর রাজ্যে চলে আসে, তখন তা বৈচিত্র্য- বিভিন্নতার দূষণমুক্ত হয়ে যায় এখানে।
ওদের নামগুলো এই যেমন হয় দাস। তারপর বিশ্বাস। ওদের মন্দিরগুলোর নাম হয় জগদানন্দ চার্জ, সচ্চিদানন্দ চার্জ, ইরাম।” তরুর সেজো মাসি একটু এগিয়ে ওদের কাছ থেকে জেনে নিল যে, এইবারের বড়োদিনের শিরনিতে দুধ-চিতই হবে। “পাটালি গুড় আর আতপ চাল আছে, মা?”, নাটুকেভাবে জিজ্ঞেস করল ওদের একজন। “আতপ চান না। পোনাওর চান”, রনি বলে উঠল। একই কথা সে আরও দুইবার বলল। রনি প্রায়ই নিজের কথা পুনরাবৃত্তি করে; ক্লান্ত, ঘুমে বিবশ বা অন্যমনা হয়ে যাওয়ার আগপর্যন্ত পুনরাবৃত্তি করতেই থাকে। রুবেল আশেপাশে থাকলে বিরক্ত হয়ে দুই-চার ঘা বসিয়ে দেয়।
তরুর সেজো মাসি অ্যালুমিনামের ‘বল’ ভরতি করে চাল আনে; উঠানে নামিয়ে রাখা ধামাতে ঢালতে থাকে। ভাড়াটিয়া প্রতিবেশিনীরা শাড়ির আঁচল দিয়ে মাথা কিম্বা কাঁধ ঢেকে এসে দাঁড়ায়, নতুন কোনো গৌর দেবতার আগমনে মেয়েলোকে যেমন একাধারে কৌতূহলী এবং গলবস্ত্র হয়ে পড়ে, তেমন। শিরনির উপকরণ কালেকশন দলের যে লোকটা ছিল নেতাগোছের, সে একটা সুরেলা কবিতা বলার মতো করে কার যেন একটা প্রশ্নের জবাব দিচ্ছিল। লোকটার পাটের পাকানো রশির মতো চুল, খালি গা, কিন্তু গলায় উড়নি প্যাচানো আর হাতে একটা কাঁচা বাঁশের লাঠি। হাতের লাঠিটা দিয়ে উঠানের মাটি ঠুকতে ঠুকতে লোকটা বলছিল, “এখন সাপ শীতনিদ্ৰায়, তাতে কী? ওরে তো সব ঋতুই কাটাতি হয় বুকি হেঁটে। এমনকি ঘুমের মধ্যে, স্বপ্নের মধ্যেও সে বুকি হাঁটে।” লোকটা এই বলে ‘ঠিক কি না? ঠিক কি না?’ গোছের চেহারা করে তার রক্তিম চোখজোড়া ঘুরিয়ে ঘুরিয়ে আশেপাশে জড়ো হয়ে থাকা দর্শকদের দিকে হাসিহাসি মুখে তাকাল। সাপের কথা কীভাবে উঠল, কে জানে, কিন্তু শিনশিন শব্দ করে একটা সরু ধারায় ধামার ভিতরে তখনো আতপ চাল ঝরছিল। লোকটা সকলের দিকে মাখোমাখো তুষ্টচোখে তাকাতে তাকাতে হঠাৎ তরুর উপর দৃষ্টি নিবদ্ধ করল। বলে উঠল, “আরে, আরে! ইডা কে গো, মা? ই দেখি সাক্ষাৎ সীতার দেওর। সুমিত্রাতনয়!” আর তারপর কেমন আধা কথা, আধা গান গেয়ে উঠল,
বনফুলে-মনফুলে পূজিব দেবায়,
ভিক্ষা মাগিতে এসে দেরি হয়ে যায়।
গণ্ডি আঁকি দিয়া গেছে সুমিত্ৰাতনয়?
অতিথির অভিশাপ পড়িবে নিশ্চয়
ভিক্ষা না-দিলে মাগো, আমি যে কাঙাল,
প্রভু মম শিবশম্ভু, দরিদ্রের হাল।
দণ্ড-কমণ্ডলু দেখ, অঙ্গে দেখ ছাই,
অধিক চাহি না, শুধু খাদ্য কিছু চাই।
উঠানসুদ্ধ মহিলাদের মুখ উজ্জ্বল হয়ে উঠছিল; ওরা সবাই এই গান জানে, টেলিভিশনে রামায়ণ মেগাসিরিজ চলছিল প্রায় এক বছর ধরে। একজন দুঃসাহসিকা আবার গানের সাথে আবহসঙ্গীতের মতো ‘ওম-ভোম’ করে উঠল। লোকটা এতে উৎসাহ পেয়ে রাবণের মতো হো-হো অট্টহাসি দিতে দিতে আর তরুর হাত ধরে টানাটানি করতে করতে সীতাহরণের অভিনয় করতে থাকল। তাতে তরুর দিদিমা, মাসিমা আর বাকিরা আবারও বহুবিধ নিনাদে হেসে উঠল। ধামার ভিতরে চাল পড়া থেমে গেল। লোকটা হঠাৎ হাত টানাটানি থামিয়ে বলে উঠল, “ই কী করিছি, মা গো? এ তো সীতা নয়। সাক্ষাৎ লক্ষ্মণ! দেকো দেকো!” উঠানসুদ্ধ সকলে অকস্মাৎ মেগাসিরিজের লক্ষ্মণের সাথে তরুর চেহারার মূল খুঁজে পেল। তাই তো! সেই রকম কাঁচা সোনার মতো রঙ, মুখে মেয়েমানুষের মুখের মতো লালিত্য, ‘এখনো গজিয়ে-সারেনি’ গোঁফের একটা ছায়া রাম-সীতার ছায়াসঙ্গীকে যেন পরিমিতভাবে উনপুরুষের থেকে সামান্য বেশি পুরুষ করে রেখেছে, একটা গেরুয়া কৌপীন আর একটা জটাজুটওয়ালা পরচুলাই শুধু নাই। এতগুলি লোকের আহ্লাদে আর্দ্র মনোযোগ পড়ায় তরুর কেমন লজ্জা-লজ্জা করতে লাগল। বহিরাগতকে মনোযোগ পেতে দেখে রনি অস্থির হয়ে উঠল। বেড়ার গায়ে হেলান দিয়ে দাঁড়ানো একে-তাকে কোমরের কাছ থেকে ধাক্কা দিতে দিতে রনি বলতে লাগল, “লশমন! লশমন!” জলের শব্দ বা হাওয়ার শব্দ বা আগুনে কাঠপোড়ার শব্দ যেমন মন দিয়ে কেউ শোনে না, রনির কথাও তেমন শুনল না কেউ। এতক্ষণ যা হয় নাই—কুশলাদি বিনিময়, স্থানীয় খবর আদান-প্রদান, তা শুরু হলো। রামায়ণ মেগাসিরিজ দেখতে দেয় নাই বলে শ্যামদাসীর পুতের বউ ভরা জলে ডুবে মরেছে; কুলোকে বলছে পরিকল্পিত হত্যাকাণ্ড। মন্দোদরীর পার্ট যে মেয়েলোকটি করতো, সুন্দরকাণ্ডে এসে সে মেগাসিরিজ ছেড়ে চলে গেছে। দিনতিনেক আগে তার সাক্ষাৎকার দেখেছে কারা কোন এক কৌতুকের অনুষ্ঠানে। মেয়েলোকটি লঙ্কার রানির মেকআপ ছাড়া দেখতে একদমই ভালো নয়। সে বলেছে, সন্তানসম্ভবা হয়ে পড়ায় তার পক্ষে আর সিরিজে অভিনয় চালিয়ে যাওয়া সম্ভব হচ্ছিল না। মেয়েলোকটি আরও বলেছে, দেবী মন্দোদরীর কিরদার নিভাতে গিয়ে সে যে সম্মান পেয়েছে—এই সমাজে কয়টা নায়িকাকে পর্দায় দেখে লোকে সিটি মারার বদলে ভক্তিগদগদ হয়ে নমঃ করে?— সেই সম্মান এনে দেওয়ার কারণে রামায়ণ মেগাসিরিজের কাছে সে জোড়হস্তে কৃতজ্ঞতা জানায়। তাই শুনে কৌতুকের অনুষ্ঠানের লঘুত্ব ভুলে গিয়ে সকলে দাঁড়িয়ে তালি দিয়েছে—জোড়হস্তে। উঁচু করে টিভির ‘এন্টিনা’ টানাতে গিয়ে মারা গেছে বাপ- ছেলে—সোনা মিয়া আর তার ছেলে ইমারত; দুইজনই ছিল রামায়ণ মেগাসিরিজের পোকা, দুইজনেই বিদ্যুৎস্পৃষ্ট হয়েছে। কে যেন বলল, অপঘাতে মৃত্যু ওদের বাড়ির পিছু ছাড়ে না। ইমারতের চাচা নাকি মরেছিল রহস্যজনকভাবে গলায় ফাঁস দিয়ে, যদিও কথিত আছে যে ওই লোকের ছেলে মানে ইমারতের চাচাতো ভাই বরকত নেশার টাকা না পেয়ে বাপকে খুন করেছে। পরে বরকত পাগল হয়ে গেছিল। বাপ-দাদার ব্যবসায় সত্যি সত্যি লালবাতি জ্বালিয়েছিল সে। পৈতৃক আটামিলের গুদামঘরে আগুন জ্বালিয়ে, পরে ওই আগুনে ঠোঁট এগিয়ে দিয়ে জোড়া সিগারেট জ্বালিয়েছিল- এমনই জনশ্রুতি। মাটিতে বসে রনি দেখল, এইসব কথা বলার সময় কালেকশন দলের নেতা লোকটা আঙুল দিয়ে টিনের ওইপারের এক চিত্র-বিচিত্র রাজ্যের দিকে নির্দেশ করতে থাকে, যে রাজ্যকে টেলিভিশনে প্রত্যক্ষ করে থাকে সকলে। রনি যেখান থেকে দেখছিল, সেখান থেকে দোচালা টিনের ঘরটাকে পাহাড়ের মতো লাগছিল। ছাউনির উপরে একটা শাদা মুরগি উঠে বসেছিল, টিনের চালে কুলার উপর কালচে হতে থাকা কমলা বরই শুকাচ্ছিল, পাখিতে ঠোকরানো কয়েকটা বরই মাটিতে গড়াচ্ছিল—ওই টিনের ছাউনির ওইপারে যেন অতি সুন্দর কিছু একটা আছে। ওই সুন্দরের বিপুল তরঙ্গ এসে কালেভদ্রে ধাক্কা মারে টিনের ছাউনিগুলির উপরে আর অ্যান্টেনাগুলি অশরীরী কম্পনে মৃদু কেঁপে ওঠে।
২. পাঁচগাছি সইলতা পাকায় গো ধবল উরুতে
টেলিভিশনের রজতজয়ন্তী অনুষ্ঠান দেখে দেখে লিপি কয়েকটা গান তুলেছিল। স্কুলে যাওয়া বন্ধ হওয়ার দিনকতক পরে লিপি ওর কদমফুল-পাতানো পাড়াতুতো বান্ধবীর বিয়ের ক্রিয়াকাণ্ডে ব্যস্ত হয়ে পড়েছিল; অধিবাসের রাত্রেই সকলে লিপির প্রতিভার বিষয়ে জানতে পারল। “দেইখেন, মাঐমা, টেলিভিশনের সুবর্ণ ‘রজন্তী’ অনুষ্ঠানে আমারে ডাকবে”, শিলনোড়া থুয়ে হাতের পৃষ্ঠা দিয়ে ঠোঁটের উপর থেকে ঘাম মুছে উজ্জ্বল ফরসা চেহারা রানির মতো বোকা-বোকা করে কদমফুলের শাশুড়িকে বলেছিল লিপি।
“বাচ্চার মুতের মতন পিনপিন কইরে গান গাচ্চিস যে? গলা খুইলে গা!” তরুর দিদিমা বারান্দায় বসে ইট দিয়ে উঁচু করে রাখা চৌকির উপর থেকে আদেশ দিলো; মানে খরেদজ্জাল গলায় প্রশংসাই করল। হাঁটুর উপরের মাংশ-চামড়া অনাবৃত করে তরুর দিদিমা পাতলা কাপড়ের ফালি পাকাচ্ছিল— ঠাকুরঘরে তেলের বাতি জ্বালাতে লাগবে। ধমক খেয়ে লিপি একবার ঘাড় চুলকাল, তারপর উৎসাহে গানের দ্বিতীয় কলি গেয়ে উঠল, “গিরাম বেড়ে অগাধ পানি, নাই কিনারা, নাই তরণি…” তারপর আলতো করে গাইলো “পাড়ে…।” এক দমে পুরো লাইনটা গেয়ে অন্তিম শব্দটা কেমন আলগোছে রেখে দিলো শেষে। কোত্থেকে এইসব টেকনিক কায়েম করেছে লিপি, কে জানে! বিয়েটাই শুধু টাইমে হচ্ছে না; মেহেরালি সরদারের ছেলের এক দোস্তর সাথে কেলেঙ্কারির ঘটনার পর লিপির গতিবিধি কড়া নিয়ন্ত্রণের নিচে চলে আসে। এরকম কাটে একটা বছর বা তারও কিছু বেশি। অবরোধের পর লিপির যদি- বা কিছু শিক্ষা হয়েছিল, রটনা আজও পুরোপুরি লুপ্ত হয় নাই। ছেলেছোকরাগুলির উৎপাত কবে আবার মাথাচাড়া দিয়ে ওঠে, কে বলতে পারে? দিনকয়েক আগেই উকিল সাহেবের বড়ো বউ বলেছিল বাউন্ডারি দেয়ালের ওইপার থেকে গলা উঁচু করে— সরদার সাহেবের বড়ো পোলার রজনিগন্ধা চালানের ট্রাকে নেশার চালান পাওয়া গেছে—তরুর দিদিমা কি পত্রিকা পড়ে না? বর্ডারের ওইপার থেকে আসে নাকি ওইসব। লড়াইঘাটের দিকে গুলি চলেছে—এইবার আর রাখাল বা গরুর ব্যাপারী না, সরদার সাহেবদের গুন্ডাপান্ডা মরেছে কয়েকটা। উকিলের বউ আজকাল খরখরে পাটভাঙা ছাপা শাড়ি পরে, সেটাও বর্ডারের ওইপার থেকেই আসে; বাড়িতে বাড়িতে দিয়ে যায় পেটফুলে ঢোল মহিলারা—পেটের ভিতর থেকে শাড়ির বোঝা নামিয়ে হালকা হয়ে, পান খেয়ে, গল্প করে ফিরে যায়। তরুর মামারা এই মহিলাদেরকে ডাকত পেট-কাটা মধ্যিনাষ্য। তরুর দিদিমা থান না-পরলেও ছাপা শাড়ি ছুঁয়ে দেখে নাই জীবনে। লিপির মা চিনু পরতো ওইসব। ভাড়াটিয়াদের মধ্যে লিপিরা যুগির বামুন, অর্থাৎ রুদ্রজ—ঠিকঠাক কৌলীন্য নাই, তবু তো তরুর মামাদের চেয়ে জাতে উচ্চ, রং-ও পরিষ্কার ওদের। পারিবারিকভাবে লিপির বাপের সাথে তরুর মামাদের নিবিড় সম্পর্ক ছিল—মালিক-ভাড়াটিয়ার সম্পর্কের চেয়ে বহু উষ্ণতর। তার তো ব্যবসায়িক কারণও ছিল। লিপিদের বাবা ধীরাবাবু, অর্থাৎ ধীরেন ছিল ফ্যামিলি প্ল্যানিং অফিসের গার্ড; বছর তিনেকের মধ্যে ধীরাবাবুর যোগাযোগে তরুর ছোটোমামার ইলেকট্রিক মালামাল সাপ্লাই ব্যবসার সরকারি খরিদ্দার জুটে যায়। সেইভাবে ভাবলে ধীরাবাবু যা সয়সম্পত্তি করেছে, তরুর মামাদের ভাড়াটিয়া হয়ে থাকার তেমন কোনো কারণ নাই তার; তবু পরিবেশ একটা বড়ো ব্যাপার; বিশেষত উঠতি বয়সের দুই ছেলেমেয়ে কখন জানি নষ্ট হয়ে যায় আর একটা প্রতিবন্ধী আর একটা নবজাতক শিশু আর একটা ফরসা সুন্দরী বউ—তিরিশের কোঠার এয়োস্ত্রী— বিশ্বাস কীসের—এই সবাইকে নিয়ে সুগ্রন্থিত এই মহাপরিবার থুয়ে ধীরাবাবু কোথায় যাবে—এই কথা ধীরাবাবু বলে থাকে। এদিকে লিপি আর রুবেল–দুইজনই তাদের স্কুলজীবন কাটিয়েছে তরুর আইবুড়া সেজো মাসির চড়চাপড় খেয়ে; সন্ধ্যা হলেই দুইজন বইখাতা বুকে নিয়ে উঠে আসত তরুর মামাদের দালানঘরে—উঠানের এই ধার আর ওই ধার, যেন পাঁকের থেকে জলহস্তীশিশু উঠে আসত; তরুর সেজো মাসি ঠাকুরঘরে সন্ধ্যাবাতি দিয়ে এসে তারপর ওদের পড়তে বসাত, পড়াতে পড়াতে উঠানের কোণে রাখা দায়ের একখানা রাবণকোপে নারকেলের শক্ত ছোবড়া আলগা করে ফেলত আর টুকরাগুলি গুঁজে দিত জ্বলতে থাকা ধুপচির কানায় আর সুগন্ধী ধোঁয়ায় তার সমস্ত মুখ দপদপিয়ে জ্বলত; ত্রিভুবনের নিঃসন্তান কর্ত্রীর মতো ওদেরকে সুদকষার অঙ্ক করতে বসিয়ে দিয়ে চপ্পলের চটাশ-চটাশ শব্দ করে ডালে সম্ভার দিতে যেত সেই আসুরিক রান্নাঘরে। “লিপি আমাদেরই মেয়ে”—–তরুর আইবুড়া সেজো মাসি ইস্কুলের শিক্ষয়িত্রী ছিল; লিপিকে পাত্রস্থ করার চাপ যখন ধীরাবাবুর উপর পড়ল, তখন তরুর মামা-মাসিরা দায়িত্ব নিয়ে লিপিকে মাধ্যমিক ক্লাস থেকে ছাড়িয়ে নেওয়ার কাজটা সেরেছিল। আজ চৌকির উপর বসা তরুর দিদিমা সলতে পাকাতে পাকাতে লিপির চোখ এড়িয়ে একবার লিপির শরীরটার দিকে দয়ালু পরীক্ষকের মতো চাইল। “ঠাকুর ও! গোবরডাঙা পাট্টির সাথে কথা আগায় যানি।” পার্টি না আবার শেষমেশ পিছিয়ে যায়, ফেউ দিয়ে বিয়ে ভাঙচি দেওয়ার লোকের তো অভাব নাই শহরে। চৌকির উপর তরুর দিদিমার ব্যস্ত হাত এইসব ভাবনায় শ্লথ হয়ে পড়ল; লিপির পূর্বকলঙ্কের কথা আরেকবার মনে পড়ায় দিদিমা-বুড়ি নিজের উরুর উপর কাপড়টা একটু টেনে যথাসম্ভব ঢেকেঢুকে বসল, সাথে নিজের এবং মেয়েছেলেদের নানান বয়সের ভুলের স্মৃতিগুলিকে মনের হাত দিয়ে মাছির মতো তাড়াল।
তরুর দিদিমার সাথে লিপির সখ্য পুরানো। বুড়ি ত্যক্ত হবে জেনেও সকলের সামনে আহ্লাদ করে লিপি জিজ্ঞেস করতো, “আচ্ছা ঠাকুরমা, চালভাজা খায় বুঝি আলিক্ষি? সাঁজবাতির সুমায় খুলা চুলি থাকলি কী হয়? গরুর দাস্ত হলে জ্যান্ত পোকা খাওয়াতি হয়, সিডা বুঝি ঠিকোই?” সারা সংসারে এক লিপি ছাড়া আর কে-ই বা তরুর দিদিমার সাথে মিথবদ্ধ জীবন-অভিনয়ের ভিতরে মিলিত হয়? আজকে যেমন লিপি স্বপ্নের ব্যাখ্যা চেয়ে বসল; কার যেন বিয়ে হবে, লিপি সেই কন্যার লালরঙের গাছকৌটায় তেল মালিশ করছিল— এই স্বপ্নের মানে কী হতে পারে? তরুর দিদিমার কাছে এই প্রশ্ন অশ্লীল লাগল না, তরুর সেজো মাসির কাছে লাগতো নিশ্চয়ই; আইবুড়া মেয়েলোকের যদি বহির্জগৎ বলে কিছু থাকে, যেখানে জাত-বেজাত, আপন-পর মিলে-মিশে ভেঙে জুড়ে যায়, তাহলে সে লাজ-বেলাজ ছাড়া আর কীসের বাছবিচার করবে গো? বুড়ির মনে পড়ল, তার কাকাতো দিদির বিয়ে হয়েছিল কৃষ্ণরূপ গোবর্ধন শিলার সাথে; স্বপ্নে গোষ্ঠে লীলারত শ্রীকৃষ্ণকে দেখার পর দিদিটিকে দীক্ষা দিতে বৃন্দাবন থেকে গুরু এসেছিলেন — নাম রমণীমোহন দাস বাবাজি, তখনো এপার-ওপার ভাগ হয় নাই, এখন তো বর্ডার বুড়ির হাতের আয়ুরেখার চেয়ে গাঢ়। বুড়ি এখনো শাদাচোখে দেখতে পেল—ষাটোর্ধ্ব বাবাজি একটা কালো পাথরের উপর মেঘের মতো কুচকুচে একটা পরচুলা বসালেন—শিখিপুচ্ছ মানে ময়ূরের পেখম বসানো—আর ওই পাথরের গায়ে একটা বাঁশি হেলান দিয়ে ঠেকিয়ে রেখে দিদিটিকে বললেন, “প্রাণের স্বামী ভেবে এই বাঁশির উপর কৃষ্ণের পূজা-অর্চনা-শিঙার করবে। এই বাঁশিই তোমার বংশীধারী শ্যামসুন্দর কৃষ্ণ। তোমার জাগ্রত স্বামী।” সেই দিদিটি বারকয়েক রাতের দুঃস্বপ্নের মধ্যে জেগে উঠে “পারব না, বাবাজি; পারব না, বাবাজি” বলে পাখির ছানার মতো কঁকিয়ে উঠেছিল, এইসব আবছা মনে পড়ত তরুর দিদিমাদের। দিদিটির কথা মনে হয়ে তরুর দিদিমার চোখ কেঁপে উঠল, কিন্তু দিদিটির চেহারা পুরাটুক আর মনে করতে পারল না বুড়ি—চোখটুকু মনে হলে ঠোঁট হারিয়ে গেল; গালটুকু মনে হলে চুল; ভুরুটুকু মনে হলে কার যেন কামড়ে ছিঁড়ে-নেওয়া কানের লতি। লিপিকে ভুলেও এইসব কথা বলল না তরুর দিদিমা। লিপির বিয়ে বাঁশির সাথে হবে না—সময়ের এতটুক ধাক্কা তরুর দিদিমাদের জীবনজাহাজে লেগেছে বহুদিন হলো, হক কথা। তবে আজ লিপির বিয়ে গোবরডাঙা পাট্টির সাথে ঠিক হওয়া চাই-ই চাই।
 
ভাড়াটিয়াদের বাড়িতে তরু কখনো অতিথি আসতে দেখে নাই। আজকে তরু দেখল যে, কোনো গুরুত্বপূর্ণ অতিথি এলে তাদেরকে তরুর মামাদের দালানঘরে নিয়ে এসে বসানো হতো। মামাদের দালানঘরটা দেখলে তরুর মনে হতো পুরাতনকে ধাপে-ধাপে সংস্কার করার একটা স্থায়ী, অসম্পূর্ণ চক্রের মধ্যে ঘরটা ঢুকে গেছে। লিপিকে যারা দেখতে আসবে, ওই দালানঘরের বৈঠকখানাতেই বসবে তারা। ওরা আসার আগে কী হলো—তরুর সেজো মাসি ন্যাকড়া দিয়ে ঘর ঝাড়পৌঁছ করার সময় চুপচাপ একটা বাঁধানো ছবি উল্টে রাখল, মাতা মেরি বুক অনাবৃত করে জিশুকে দুধ খাওয়াচ্ছিল সেখানে, দুজনের মাথার চারদিকে ডামা-ডামা পিরিচের মতো শাদা জ্যোতির্বলয় ছিল। চিনামাটির ফুলদানিতে, যা আবার বট কি অশ্বত্থ গাছের আদলে বানানো আর সেই মতো রং করা, বারবার ফুল রাখছিল সেজো মাসি আর ফুলের ভারে ফুলদানিটা মূর্ছা যাচ্ছিল বারবার। তাই দেখে রনি বারবার হেসে উঠছিল। তরু আর রনি মিলে তরুর সেজো মাসির সাথে হাতে-হাতে ঘর গুছিয়ে দিচ্ছিল। এক পর্যায়ে রনি পড়ার টেবিলটার উপর থেকে একটা রুলটানা খাতা টেনে নিল, খাতার মধ্যে একটা সেলাইয়ের জোড়া খুঁজে বের করে একজোড়া পাতা টেনে ছিঁড়ে নিল আর তারপর পাখনা মেলে ধরল দুই প্রান্তের—কাগজের পাখিটার মাঝখানে হাঁ করে চেরা। খুশিতে রনি “পাখি, পাখি, পাখি” বলে উঠল। কাগজটা মেঝেতে ফেলে রনি আরেক জোড়া কাগজ ছিঁড়ে নিয়ে আবারও “পাখি, পাখি” করতে থাকল। এতে খাতার সেলাইটা ঢিলা হয়ে যাওয়ায় তরুর সেজো মাসি রনিকে শাস্তি দিলো আর তরুকে ঘর থেকে বের করে দিলো। তরু জানালা দিয়ে দেখল, কান ধরে উল্লম্ব দোলকের মতন ধ্রুব বিরতিতে রনি উঠছিল-নামছিল পুরাদস্তুর হাসিমুখে। তরুর সেজো মাসিকে রুবেলদের মা চিনু ডাকত ঠাকুরঝি। লিপি আজকে তরুর সেজো মাসির শাড়ি পরবে আর একহাত ঘোমটা দিয়ে গান করবে। আসুরিক রান্নাঘরে পায়েসের বাটিতে শীর্ণ কিশমিশগুলি ফুলে ঢোল হচ্ছিল। পাত্র ওইপারের স্থায়ী নিবাসী। পাত্রদের আদিবাড়ি এইপারেই—দূরে। “সংগ্রামের সময় বর্ডার পার হইয়া ত্রিপুরা পলায়া গেছিলাম। সেইখান থেকে গোহাটি। আসামে আর কী। ওইখানে ছিল আমার বড়ো ননাসের বাড়ি। সংগ্রামের পরে গেলাম আমার ভাইয়ের বাড়ি গোবরডাঙা, ওইখানে বাবু জমি কিনলেন”, পাত্রর মা বলবেন পরে।
সন্ধ্যা হই-হই করছিল যখন, তখন রুবেল ঘরে ফিরল। লিপি বিছানায় গড়াগড়ি দিয়ে হাসতে হাসতে রুবেলকে জানালো যে, “সব গান থেমে যায়, সব ফুল ঝরে যায়” – এই গানটা নাকি পাত্রর আগে থেকেই শোনা আছে। ওইপারে নাকি এইসব গান ঠিকই যায়। রুবেল ধীরাবাবুর দিকে তাকাল, ধীরাবাবু ছেলেকে পাত্তা দিলো না; উলটা তরুর মামাদের দালানঘরের অতিথি-আপ্যায়নের পর বেঁচে যাওয়া চা- জলখাবার টেলিভিশন-সমেত গিলতে লাগল। চায়ের কাপের উপর সর জমেছিল, তাতে একটা আলোর পোকা। বর্ডারের ওইপারের ভক্তিমূলক অনুষ্ঠান দেখা যাচ্ছিল টেলিভিশনে, একটা শকটের পিছে রামকৃষ্ণ পরমহংস দেবের ছবি আঁকা।
“বাবু, কিরাম বুইজতিছ?” রুবেল জিজ্ঞেস করল।
“হুঁ”, ধীরা টেলিভিশনের পরমাত্মার মাঝে প্রায় বিলীন হয়ে গিয়েছিল। একটা ডালের বড়া বা আলুর চপ কামড়ে তার ভিতর রাঁধুনীর চুল পেল ধীরাবাবু, বহুত লম্বা চুল। মনোযোগে বিভ্রাট হওয়ায় বিরক্ত হয়ে নীরবে মুখের ভিতরে আঙুল পুরে চুলের এক প্রান্ত টেনে বের করে অপর প্রান্ত থু-থু করে বের করে দিলো। পাত্রপক্ষ বিদায় নেওয়ার পর ধীরাবাবু প্যান্ট ছেড়ে লুঙ্গির মতো করে ধুতি পরে নিয়েছিল। কুমোরের একতাল কাদামাটির মতো অর্ধসমাপ্ত ধীরাবাবুর মুখ। বিশেষ বিশেষ দিনগুলিতে ধীরাবাবু গলার মাজা সোনার চেইন শার্টের বাইরে বের করে রাখত। সেইদিনও তাই করেছিল।
লিপি রনির জন্য গ্লাসে দুধ বানাতে বানাতে রুবেলকে দালানঘরে পড়তে যেতে বলল। দালানঘরে গিয়ে রুবেল উঁ-উঁ করে পড়তে থাকবে আর রনি পাশে বসে অশিক্ষিত বিড়ালের মতো চোখে চশমা দিয়ে এবিসিডি বইয়ের দিকে তাকিয়ে থাকবে। ওই মুহূর্তে পড়তে যেতে অনিচ্ছুক রনি ঘরের ওইপারে বসে চোখ বুজে দুধ নাড়ার আওয়াজ পেল। গ্লাসের তলায় চামচ ছেঁচড়ে যাচ্ছিল চিনি গুলতে গিয়ে। “ভাই, ভাই, মিঠে দুদু খাইবে”, রনি বলল। আচমকা বাপের সামনেই রুবেলের বিচ্যুতি ঘটল। “চুপ কইরে থাক, মাগি!” বলে লিপিকে মুখ-খিঁচড়ে গাল দিলো রুবেল। ধীরাবাবু টেলিভিশন থেকে চোখ সরাল না। লিপি চুপচাপ দুধ গুলতে থাকল। খাটের উপর থেকে ওদের মা চিনু অসহায় চেহারা করে ছেলের দিক থেকে মুখ ফিরিয়ে নিল।
ডুমুর গাছটার পাশে বেজি দৌড়ে যাচ্ছিল মুখে একটা ইঁদুর নিয়ে। অন্ধকারে তরুকে ডেকে নিয়ে এসেছিল রুবেল। বাউন্ডারি দেওয়ালের ওইপাশে রিকশার টুংটাং শোনা যাচ্ছিল, রিকশাগুলির তলায় হারিকেন ঝোলানো। রুবেল একটা সিগারেট ধরাল। রুবেলের হাত থেকে সন্তর্পণে একটা কাগজের পুরিয়া নিল তরু; পুরিয়াটা খুলে একটা গোলাপি বড়ি নিয়ে মুখে পুরল। নৌকার পালের মতো ফুলে-ফুলে উঠল ওর বুকের ভিতরটা, কিন্তু সেইসব বাইরে অদৃশ্যই থাকল। শরীরের সমস্ত স্নায়ু ঝংকার দিয়ে উঠল ওর, কেউ যেন আচমকা একটা থাপ্পড় বসিয়ে দিয়েছে ওর গাল বরাবর আর তারপর ছাতির উপর বসে এলোপাতাড়ি মারছে। ঘরে গিয়ে বালিশে পাশ ফিরে শুয়ে তরু কানের ভিতর কেমন দ্রিমদ্রিম কুচকাওয়াজের শব্দ শুনতে থাকল। বালিশের চাপে কান বুজে আসায় ওর ভিতর থেকে বুকটা লেফট-রাইট করতে করতে বেরিয়ে আসতে চাইছিল বুঝি। তরুর দুনিয়ায় একটা উজ্জ্বল লাল গালিচা অস্বাভাবিক দ্রুত ছড়িয়ে যাচ্ছিল, অশরীরী কেউ বাতাসের বেগে সেই গালিচা খুলে দিচ্ছিল। সেই সময়ে রুবেলদের মা ওদের নতুন ভাইকে গান গেয়ে ঘুম পাড়াচ্ছিল। ওদের ঘর থেকে গানের প্রত্যেকটা ধ্বনি ফুল ভলিউমে টেলিভিশনের মতো বর্ধিত শক্তিতে তরুর কানে আসতে লাগল—
কীসের লেখা, কীসের পড়া গো, দাইমা? কিছুই ভালো লাগে না।
বারো দিনের শিশুর সনে গো জাদু, ক্যামনে হইবে বিয়া?
আমার জাদু, জাদু গো।
৩. যে ভাঙিবে কামের ধনু গো, শূর্পণখা তারই
শূর্পণখার করুণ পরিণাম, অর্থাৎ রাম-রাবণ যুদ্ধের অজুহাত দেখার জন্য সকলে দীর্ঘদিন ধরে অপেক্ষা করছিল। এমন তো নয় যে, শহরে কারও জানা নাই যে, শূর্পণখার নাক-কান কাটা যাবে ওই আর্য যুবরাজের হাতে। সকলেই বুঝতে পেরেছিল যে, প্রাসাদ ষড়যন্ত্রের শিকার হয়ে ভিনদেশ থেকে বনবাসে আসা রাজপুত্ররা জঙ্গলের নিয়ম জানলেও বনের নিয়ম জানত না। আর এত দুর্বিনীত, উগ্র কেন ওরা? উগ্রতায় ওরা রাতে ঘুমাতে পর্যন্ত পারতো না, পাতায় শিশির পড়ার শব্দে হাত বাড়িয়ে বাণাধার টেনে নিত শয্যার কাছে। সিরিয়ালের এক-এক দৃশ্যে যতবার ওরা আসত, ততবার শাঁই-শাঁই অসিচালনার রক্ত জল-করা শব্দ আর হায়েনার অশুভ ডাকওলা আবহসংগীত বাজানো হতো। শূর্পণখাকে দর্শকদের ভালো লেগে গিয়েছিল। ওর সাথে অন্যায় হয়েছিল গো। এলাকার সকলে ওকে সুপোরনাখা নামে ডাকত; ওর আসল নাম ছিল মীনাক্ষী, মাছের মতন সুন্দর বড়ো-বড়ো চোখ যার; আহা, কালোর মধ্যে মেয়েটা কী মিষ্টি! দশরথের রাজত্বে না-হয় মেয়েরা মাথায় একহাত ঘোমটা দিয়ে, নজর নিচু করে জলকে যেত, কিন্তু রাবণের রাজত্বে তো মেয়েদের নিজে থেকে এগিয়ে গিয়ে ছেলেদের পাণিপ্রার্থনা করার রীতি ছিল। কেউ কেউ বলল, “আহা, উড়া ভুল বুজাবুজি” — যেই দেশে মহলের মেয়েছেলে আর চাষের জমি আর গোহালের গরু আর অশ্বশালার ঘোড়া তুল্যমূল্য—এমন তো নয় যে, সেই দেশ কল্পনা করে নেওয়া খুব কঠিন—সেই দেশের রাজপুত্র ওই রকম অচেনা অনার্য চেহারার একটা মেয়েছেলেকে হাসতে হাসতে বরমালা নিয়ে এগিয়ে আসতে দেখে ভয় পাবে, এই তো স্বাভাবিক। বাকিরা ওদের থামিয়ে দিলো, “আরে, রাখো দিনি!” তরুর মামা দোকান বন্ধ করে রোববারদিন আগে-আগে ফিরলেন। তরুর দিদিমা আর মাসিরা দুপুরের ভাতঘুম থেকে উঠে পাটভাঙা শাড়ি পরলেন; লিপিদের বাড়ির নতুন টেলিভিশনে রামায়ণ দেখতে দলে-দলে প্রতিবেশীরা আসবে, তাই। রুবেল আর রনি ওদের ঘরের ময়লা মেঝেতে বসে জল দিয়ে গিলে- গিলে ভাত খাচ্ছিল; তরু চেয়ারের উপর ঠ্যাং ঝুলিয়ে বসে ছিল ওদের খাওয়া শেষ হওয়া পর্যন্ত। নতুন ভাই বিছানায় ওর ছোট্ট কোলবালিশের ব্যারিকেডের ওপারে ঘুমাচ্ছিল; ঝিনুকের খোলার মতো শক্ত করে খুঁজে ছিল ওর হাতের তালু। “ই কিরাম কইরে খাইচিস?”, লিপি রনির পাতের আধখাওয়া আলুর টুকরাগুলিকে সরিয়ে এঁটো বাসনগুলি তুলে ঘাটের দিকে গেল। কাকে উড়ে এসে সাবান নিয়ে গেছে, তাই ছাই দিয়েই মাজতে হবে; নখের বারোটা বাজবে তাতে, বয়স্ক মেয়েলোকের মতো গজগজ করতে করতে লিপি থালা হাতে ঘর থেকে নেমে গেল। জনপদের নিশ্ছিদ্র সাজ-সাজের ভিতর দিয়ে গলে বের হয়ে গেল তরু, রুবেল আর রনি। সবাই রামায়ণ দেখবে বলে মধ্যদুপুর পার হতেই পথঘাট সব সুনসান হয়ে পড়েছিল।
ফুলের কোল্ড স্টোরেজটা ডাইনে ফেলে চৌরাস্তা, বেশিরভাগ দোকানের ঝাঁপ ফেলা; রাস্তার অস্থায়ী দোকানগুলিতে সার-সার শূন্য ঝাঁকা আর তাতে মরা সাপের মতো দড়ি আর গামছা ফেলা। আনন্দবাজারের পরে আবাসিক এলাকা— পুরানো ও অভিজাত, সেখানে রনির ডান পা ড্রেনের ভিতর ঢুকে গেল। আবাসিক এলাকার কালচে সবুজ পিত্তরস থেকে পা তুলল রনি, ছেঁড়া স্যান্ডেলটা তখনো একটা আধমরা কালো বিড়ালের মতো ওর পায়ের বুড়া আঙুল থেকে ঝুলছিল। “পাও, পাও, পাও”, বলে ঘ্যানঘ্যান করতে থাকল রনি; রুবেল বিরক্ত হয়ে ওর মাথা ঠুকে দিলো। এই এলাকায় টিপকল আর খোলা পায়খানা নাই, বাঁধানো নর্দমা আর তিন-চারতলা বাড়ির গায়ে অনেকগুলি ধাতব সরলরৈখিক শিরা। রুবেল বলল যে, একটা সময়ের পরে এই বাড়িঘরের ছোটো মানুষগুলি বড়ো হয় আর তারপর রাজধানী শহরে গিয়ে থাকে, এখন যেখানে তরুদের বাসা।
“আমরা স্বরূপা দিদির বাসায় যাচ্ছি এখন।”
“দূরে?”
“বাসে উঠব। এখেনেই থামে বাস। দাঁড়া এখেনে।”
“একা একা বাসে উঠব?”
একা কই? তিনজন আছি। আচ্ছা, রনিরে হিসাব করলি আড়াই জন”, রনি রাস্তার পাশে নিচু বাউন্ডারি-ঘেরা এক টুকরা জমিতে উঠে গিয়ে খোঁটায় বাঁধা দুইটা বাছুরকে ‘শিয়াল, শিয়াল’ বলে ঘুরে-ঘুরে ত্যক্ত করছিল। জমিসংলগ্ন সেলুন আর বাসাবাড়ি থেকে গমগম করে রামায়ণের আওয়াজ ভেসে আসছিল। শূর্পণখার অঙ্গহানির পর্ব শেষ, কিন্তু আরও ঘণ্টাখানেক চলবে সিরিয়াল।
“দেরি হয়ে গিলি?”
“আরও দেড় ঘণ্টা সবাই টেলিভিশন দ্যাকবে নে।”
জনাকীর্ণ সেলুনের একটা ঝাঁপ আধখানা নামিয়ে রাখা। সেই ফাঁক দিয়ে তখনো এক-দুইজন করে লোক ঢুকছিল, চুল-দাড়ি কাটতে না অবশ্যই; ফুল-ভলিউমে সিরিয়ালের গান শুনতে। উঁচু গ্রামে বেহালা বেজে উঠল সেলুনের ভিতর থেকে। প্ৰাক-সংগীত শেষ হতেই নারীকণ্ঠে গান শুরু হলো—
“মীনাক্ষী, মীনাক্ষী” বলি কান্দে লঙ্কারাজ,
“কে করিল, কে করিল দুর্মতির কাজ?
বলহ ভগিনী, মোরে বল গো খুলিয়া।”
“দেবতা দেখিনু এক নয়ন তুলিয়া।
হাতে ধনু, শিরে জটা, কমললোচন,
ভালোবাসি তারে গো, নাম তার লক্ষ্মণ।”
“হতভাগী, বল তুই গিয়াছিলি কোথা?
কী হেতুতে ক্রুদ্ধ হলো সেই সে দেবতা?”
“শুন শুন দাদা মোর প্রেমে আছে দোষ,
প্রেমেরই কারণে প্রিয়তম করে রোষ।
ভালোবাসিয়াছি তাই কাটা গেল নাক,
ছিন্ন হউক মোর অঙ্গ, সে আনন্দে থাক।”
“ভণিতা ছাড়িয়া শীঘ্র নাম কহ তার।”
“সাজা দিও না গো তারে-মাথা খাও আমার।
পঞ্চবটী বনে আছে দুই রাজভ্রাতা;
আরও আছে নারী এক, নাম নাকি সীতা।”
“কী বলিলি! সীতা? মানে জনকনন্দিনী?”
“তুমি তারে চিন! তবে আমিও কি চিনি?”
“কী বলিব তোরে আর অতীতের কথা!
একদা এ রাবণেরই কন্যা ছিল সীতা।
গণক বলিল তারে ফেলি দিতে জলে,
না-ফেলিলে লঙ্কা নাকি পুড়িবে অনলে।”
গানের শেষ কলি শেষ হতে না-হতেই ঢোল-করতাল-খোল-ডমরুর ঐকতান শুরু হলো আর মুহুর্মুহু বাজ পড়ার শব্দের সাথে যন্ত্রসঙ্গীতের লয় দ্রুততর হতে লাগল, যেন টেলিভিশনের ভিতর থেকে ভূত-প্রেত-ডাকিনী-পিশাচ সবে একত্রে সেলুনের চারটা দেয়ালের ভিতরে নেমে আসছে আর ওদের সর্বাঙ্গ বেয়ে নর্দমার গাঢ় আঠালো কালচে তরল পড়ছে আর নাপিতের ক্ষুরের এক পোঁচে ভুলক্রমে কেটে যাওয়া কারও পুরাতন নাকের ভূত কবরের অন্ধকার থেকে জ্যান্ত হয়ে উঠে এসে ওদের সাথে যোগ দিয়েছে। সেলুনের ভিতর হই-হই পড়ে গেল; দর্শকরা বিমূঢ় হয়ে কেউ আর্তনাদ, কেউ ফোঁসফোঁস আর কেউবা চেয়ার ঠেলে ঠেলে ফেলে দিতে শুরু করল। “কইয়েছিলাম কি না? কইয়েছিলাম? ওই সীতা মাগি রাবণেরই মেইয়ে!” আহা গো, কত দুঃখে বুকে পাথর বেঁধে রাবণ আর মন্দোদরী দম্পতি ছোটো ডিমের মতো ছোটো মেয়েটাকে সমুদ্রে ভাসিয়ে দিয়েছিল গো! রাজগণকের কি পাষাণের মন গো? এখন রাবণ কী করে! কী করে সে! আদর্শ ভাই হয়ে বোনের নাক-কাটার প্রতিশোধ নিতে আর্য যুবরাজদের খুন করে? নিজের কন্যাকে অকালে বিধবা করে? নাকি আদর্শ পিতার মতো ভিখারির ভেক ধরে পঞ্চবটী বনে গিয়ে বর্বর স্বামী আর দেবরের হাত থেকে নিজের মেয়েকে উদ্ধার করে? সকলেই অবশ্য ভালোমতো জানে, এর পরে কী হয়; সীতাহরণের কাহিনি সিরিয়ালের আগের পর্বেই দেখিয়ে ফেলা হয়েছে কি না, শূর্পণখার নাক-কাটার কাহিনি আজ দেখানো হচ্ছিল ফ্ল্যাশব্যাকে, অথচ সকলের উত্তেজনা দেখে মনে হচ্ছিল আগের পর্বের সমস্ত গল্প ওরা ভুলে গেছে; আজকের এই নতুন উৎকণ্ঠার কাছে আগের পর্বের স্মৃতি ম্লান হতে-হতে নাই হয়ে গেছে। জনপদের সকল লোক এই মুহূর্তটির কারণে সকল ইতিহাস ভুলে গেছে।
এইসবের মধ্যে অনাহুত রাক্ষসের মতো বাস এসে গেল। রনি সকলের আগে পায়ে-পায়ে বাসে উঠে গেল, একদম সামনের সিটে বসে দুইহাত ভর দিয়ে অনবরত লাফাতে লাগল আর বলতে লাগল, “শিয়াল, শিয়াল, শিয়ালঙ্কা, শিয়াল, শিয়াল- শিয়ালঙ্কা”। রুবেলের পিছে-পিছে বাসে উঠে তরু দেখল বাসের দুই সারির মাঝখানে ছেঁড়া জামাপরা একটা লোক হাতে হাতকড়া পরে দাঁড়িয়ে আছে, লোকটার ঠোঁটের কোণে রক্ত শুকিয়ে আছে, গায়ের ধুলামলিন শার্টটা মনে হয় কারও পিটুনি আর টানাটানিতে ছিঁড়ে গেছে। লোকটা সিটের হাতলের সাথে হাতকড়ায় আবদ্ধ। তাকে দাঁড় করিয়ে রেখে দুইজন পুলিশলোক দুই সিট অধিকার করে বসেছিল। কন্ডাক্টর কাছে আসলে তরু আর রুবেল টিকেট কাটল, রনির টিকেট মাফ। কন্ডাক্টর হাসতে হাসতে হাতকড়া-পরা লোকটার দিকে ইঙ্গিত করে বলল যে, বাড়ির বউ-ঝি-গৃহস্থদের সিরিয়াল-আসক্তির সুযোগ নিয়ে ছিঁচকে চুরি করতে লোকটা ঢুকেছিল নাকি কার বাড়িতে। রুবেল অবাক হয়ে জিজ্ঞেস করল, “গাঁজারু না?” তাতে কন্ডাক্টর ছিক্ করে হেসে বলল, “গাঁজা খাতিই তো চুরিচামারি কইরে চলতি অয়।” তরুর দিকে চোখ পড়ায় কন্ডাক্টর আরও চওড়া করে হেসে বলল, “ওরেব্বাপ! লক্ষ্মণের মুখটো একেবারে কাইড়ে নিয়েচে। সুপোরনাখার নাক কাইটে এয়েছে য্যান মাত্রই।” পুলিশলোক দুইজন নিরাসক্ত চোখে তাকানোতে তরুর মুখ থেকে ভদ্রতার হাসি মিলিয়ে গেল। তাই দেখে, নাকি তরুর মুখের সাথে সিরিয়ালের লক্ষ্মণের মুখের সাদৃশ্য আবিষ্কার করে, পুলিশ দুইজন পরিচিত মানুষ দেখার মতো করে মৃদু হেসে উঠল। তরুর ভয়-ভয় করল, তাই সে চোখ সরিয়ে নিল। ধুলায় ঢাকা বাসের জানালার ভিতর দিয়ে সে বাইরে তাকাল। বাস একটা ভাঙা রাস্তায় নেমে গেছে, যেরকম রাস্তা দীর্ঘদিন অর্ধনির্মিত হয়ে পড়ে থাকে। রাস্তার একধারে ইট, সুড়কি, বালুর স্তূপ। আরেকধারে আবর্জনা আর পলিথিনে প্রায় খুঁজে যাওয়া একটা পুকুর, তার চারধারে পত্রহীন কয়েকটা কৃষ্ণচূড়া গাছ। গতবছর গরমের ছুটিতে এসে তরু বান্দরলাঠি ফুলকে কৃষ্ণচূড়া বলেছিল; তাই শুনে তাচ্ছিল্য করে লিপিদি গাল টিপে দিয়েছিল।
কয়েক স্টপ পরে ওরা নেমে গেল। কন্ডাক্টর, হাতকড়া-পরা লোকটা আর নিরাসক্ত চেহারার পুলিশলোক দুইজন একযোগে তরুর দিকে চেয়ে রইল। তরু ওই মুহূর্তে রুবেলের একটা ছায়া হয়ে ওঠা ছাড়া নিজের অন্য কোনো রূপ আকাঙ্ক্ষা করছিল না; আসলে তরু যে চোখে রুবেলকে দেখুক বলে রুবেল চাইত, তরু তারই একটা প্রতিচ্ছবি হয়ে উঠছিল; রুবেল সত্যি-সত্যি যেমন, ততটা তেমন তো তরু নয়। রুবেলের নেতৃত্ব মেনে নেওয়ার খাঁটি সদিচ্ছা থাকায় তরুর মুখ প্রায় সর্বক্ষণ জিজ্ঞাসু হয়ে থাকত। এদিকে কন্ডাক্টরের মুখে লক্ষ্মণ শোনার পর থেকে রনি ‘লশমন, লশমন’ করে যাচ্ছিল সমানে। রুবেল আর তরুর পিছে পিছে একটা পোষমানা প্রাণীর মতো রনি হাঁটছিল খালি পায়ে, ছেঁড়া আর আস্ত স্যান্ডেল দুইটা ওর প্যান্টের পিছপকেটে গোঁজা। হাঁটতে হাঁটতে রনির পায়ে যখনই সুড়কি বিঁধছিল, ও খালি পায়ে বারবার ওই সুড়কিগুলিকে পিষছিল, যেন পদাঘাতে সাপ মারছে। ঠিক সামনে তাকিয়ে রনি দেখতে পাচ্ছিল ঘন জঙ্গলের ভিতর, যেমন দণ্ডকারণ্য, দুই ভাই হেঁটে যাচ্ছিল ওর আগে আগে। দুইজন শিক্ষানবিশ ব্যাধ।
“ যে মাল সাপ্লাই দেবে নে”, আতাগাছের নামে নাম ছিল তার, “ওর নাম শরীফা”। ‘স্বরূপা দিদি’ বলত রুবেলরা; স্কুলের বাদবাকি স্বজাতি ছেলেরাও তাই ডাকত, মানে যারা এই লাইনে কমবেশি ছিল। শরীফা জিজ্ঞেস করে, “কী নিবি? গুটি না ঝাক্কি?”। বিজয় দিবসের সাপ্লাই; মিলিয়ে মিশিয়ে নিতে হবে। শরীফার ভাই রিপন আর সরদারের বড়ো ছেলে আবার ছিল হরিহরাত্মা। লিপির উপর চোখ ছিল রিপনের। লিপিরও হয়তো ওকে ভালোই লাগতো।
“তুর বুনরে বে দিচ্চিস? চালানের টেনিং দিতি পারতো রিপইন্না ওরে। “
“কী আর করবে তুমরা? লিপির বে ভেঙে দিতি পারো কি না দেখো। ইন্ডিয়ার জামাইবাবুকে তো আর উঠোয় নিয়ে যাতি পারবা না। হাত-পা ভাইঙ্গে লুলা কইরে দেওয়া তো সম্ভব না”, রুবেল নিজের বুক হাতাতে হাতাতে মৃদু হেসে বলল, যেন নির্বিষ বাস্তুসাপের লেজ নিয়ে খেলছে। শরীফা তার গোলাপি ওড়না বুকের উপর নতুন করে বিছিয়ে তারপর চেয়ারের উপর ওর ভারী শরীরটা গুছিয়ে বসল। ওদের বাড়ির ভিতর-সীমানায় ঢেউটিনের গায়ে অসংখ্য পোস্টার সাঁটানো। ইউনিয়ন পরিষদের নির্বাচন বুঝি সামনেই। একই প্রার্থীর মুখ আর তার একই প্রতীকের অজস্র ছবি পাশাপাশি উপর-নিচে, সামনে-পিছে; তরুর চোখে ধাঁধা লাগছিল। রনি এগিয়ে গিয়ে হাতের নাগালে একটা পোস্টার বেছে নিল আর প্রার্থীর মুখের ছবি থেকে চোখের জায়গা দুইটা খুঁটে তুলে নিল। রনি যেহেতু হাবাগোবা, ও বরাবর যে-কোনো ছবির একেবারে কেন্দ্রে মন দিত, ছবির আশেপাশের কোনো উপাদান দেখতে পেত না। শরীফা ওর দিকে চেয়ে প্রশ্রয়ের হাসি হাসল।
“আইচিস তা ভালো। কী খাবি ক। কুটুম নিইয়ে আইচিস আবার। রিপইন্না গেছে তালুকদার-বাড়ি টেলিবিশন দেখতি। আব্বা বাড়ি টেলিবিশন রাকতি চায় না রে…”
“সুমায় নেই। আরেকদিন হবে নে খাওয়া-দাওয়া। আইটেম দিলি পর এখন ওটব।” শরীফা ওড়নার আড়াল থেকে একটা ঠোঙা বের করে একটা স্নেহসূচক ত্রস্ততায় তরুর জ্যাকেটের ভিতরের কম্পার্টমেন্টে সেটা গুঁজে দিলো। তরু চোখ একটু বড়ো করে রুবেলের দিকে তাকাল, রুবেলের দৃষ্টিতে ভগবানের মতো অভয় ঝরে পড়ছিল। কথা বলতে বলতে শরীফা প্রদীপবাবু নামে সদরের একজন বড়ো নেতার মৃত্যু নিয়ে শোকপ্রকাশ করল। তবে নেতা নাকি নায়কোচিত ভাবেই গেছেন–নিজের লাগানো চন্দন গাছের কাঠ দিয়ে দাহ করা হয়েছে নেতাকে; সাথে দেওয়া হয়েছে ঘি ইত্যাদি; উনার ছেলেমেয়েকে আল্লাহ্ নেক হায়াত দান করুন। “রনি, ইদিকায়”, বলে রুবেল উঠে গেল। পরদিন শহরে রিপন ভাইয়ের সাথে সাক্ষাৎ হবে, বাকি দেনাপাওনার হিসাব তখনই হবে—এইসব নিষ্পত্তিমূলক কথা সেরে রুবেল তরুকে নিয়ে উঠানের উপর নেমে গেল। শরীফার চেহারা দেখে মনে হচ্ছিল ওর আরও কিছু বলার ছিল। রুবেল বুঝল তরু উপস্থিত থাকায় শরীফা কিন্তু-কিন্তু করছিল।
“ও আমার ভাইয়ের মতন। কী?”, রুবেল বলল।
“রিপন টেলিবিশন দেখতি যায়নি কো। তোদের পাড়ায় গেইচে। লক্ষ্মীর খবর নিস বাড়ি গিইয়ে”, শরীফা এইবার রুবেলকে ভয় পাইয়ে দিতে সক্ষম হলো।
‘লক্ষ্মী মানে আমাদের ভাড়াটিয়াদের মেয়ে লক্ষ্মী?” তরু নিচু স্বরে জানতে চাইল। “স্বরসত্যির বুন লক্ষ্মী। ওরা তো যমক। পুশকুন্নির উই পাড় থেইকে নাকি রিপইন্নার চেলা উজ্জ্বলরে স্যান্ডেল দেকাইচে ওই মেইয়ে। তা উজ্জইল্লা এসে রিপনরে ডাক দিয়ে নিয়ে গেল…”
স্যান্ডেল—শুনে আবারও রনি ‘পাও, পাও, পাও’ বলা শুরু করল। রুবেলের মুখের দিকে তাকিয়ে রনি স্বাভাবিক স্বীকৃতি চাইছিল; রনি দেখল রুবেলের মুখ ভয়ে- সন্ত্রস্ততায় হিংস্র হয়ে উঠেছে। রুবেলকে রনি মাঝেমাঝে প্রচণ্ড ভয় পেত, রুবেল ওকে বারদুয়েক বেল্ট দিয়ে মেরেছিলও, কিন্তু ওর মন এই রকম দুর্ঘটনা আগে থেকে আঁচ করতে পারতো না। প্রতিবন্ধী শিশুটি এই রকম নিষ্ঠুরতাকে ভবিষ্যদ্বাণী দিয়ে বাঁধতে শেখে নাই। রনি দেখল স্বরূপা দিদি জামার ভিতর থেকে একটা চিঠি বের করে ভাইকে দেখাল, বারকয়েক লিপিদির নাম বলল, বারকয়েক বলল ‘রিপন’। চিঠি দেখে ভাইয়ের মুখমণ্ডল শাদা হয়ে গেল। ভাইয়ের চেহারা দেখে রনি বলে উঠল, “ভাই, ভাই। মা উইঠে পড়িছে। মা উইঠে পড়িছে। নতুন ভাই দুদু খাবে। মা খোজবে কিন্তুক। মারবে কিন্তুক।” রনি দেখল লশমন ভাইটাও রুবেলকে কনুইয়ের কাছ থেকে টেনে ধরে চলে আসার তাড়া দিচ্ছে। চিঠি স্বরূপাদির হাতে ফেরত দিয়ে রুবেল অবশেষে হনহন করে বাসস্টপের দিকে হাঁটা ধরল। লশমন ভাইটা ওর জাম্পারের ডানা আঁকড়ে ধরে বুকের ভিতর স্বরূপা দিদির ঠোঙাটা আগলে রাখছিল। সূর্য পশ্চিম দিকে দ্রুত রওনা হচ্ছিল—প্রাপ্তবয়স্ক রেশমপোকা গুটি কেটে বের হয়ে যায় আর নষ্ট তন্তু পড়ে রয়। মিহি কুয়াশায় রনির চোখে অশোকবন যেন স্বর্গ; হাঁড়ি-ঝোলানো খেজুরগাছগুলিকে ঢ্যাঙা পোয়াতি মেয়েদের মতো লাগছিল কুয়াশায়। “ভাই, ভাই। গুড়ের ঠিলে! বাদুড় মোতবে…” বাকিসব সহিংস সবুজ। ময়লা জলার মধ্যে আলোর আস্ফালন, নাকি মাছের আফালি? তাণ্ডব নাচের মতো উঠে সাথে-সাথে শান্ত হয়ে ভেঙে যাচ্ছিল। যেন স্বর্গের রাস্তা দিয়ে এই জগতে ঢুকে যাচ্ছিল ওরা।
৪. সাগরের জলে পড়ে গো রাইক্ষসের ছায়া
ত্রিমূর্তি ঘরে ফেরার আগেই সারা পাড়া খবর ছড়িয়ে গেল—লক্ষ্মীকে খুঁজে পাওয়া যাচ্ছে না। লক্ষ্মী-সরস্বতীর মা অঘ্রাণ-অমাবস্যার ব্রত রাখলেও টেলিভিশন দেখতে আর সকলের মতো লিপিদের বাড়ি গিয়েছিল——রামায়ণ দেখায় তো চিত্তশুদ্ধিও ঘটে; ফিরে এসে দেখে মেয়ে নাই। নাই তো নাই। তরুর মামারা এখনই থানাপুলিশ না-করে আরও ভালো করে খোঁজ করার উপদেশ দিলো। ভাড়াটিয়াদের আঙিনা লোকে লোকারণ্য। কেউ দেখে নাই লক্ষ্মীকে গো। হুঁশজ্ঞানলুপ্ত হয়ে টেলিভিশন দেখার জন্য লক্ষ্মী-সরস্বতীর মাকে কেউ দুষল না; আঙিনাস্থ সকলের জীবন যথেষ্ট মলিন, কদর্য। টেলিভিশনের সগুণ রাম-লক্ষ্মণের পিছনে তারা নির্গুণ পরমানন্দকে দেখেছিল, অর্থাৎ ধ্রুব সুন্দর মেগাসিরিজ রামায়ণকে, কিম্বা আরও ভালো হয় বললে যে, মেগাসিরিজই ওদেরকে দেখেছিল।
রুবেল আর তরু রুবেলদের বিছানায় হতবুদ্ধি হয়ে বসে রইল। রনি আয়নার সামনে দাঁড়িয়ে হাতের গুলি ফোলানোর চেষ্টা করছিল, যেন ও মাছের মতো, যেন ওর কোনো বহিঃকর্ণ নাই, তাই ও আঙিনার হইচই, বায়ুবাহিত কোনো শব্দ গ্রহণ করতে পারছে না। লিপির শিয়রের কাছে একটা জানালা, বড়ো রাস্তার দিকে মুখ করে থাকায় সেটা পেরেক দিয়ে পাকাপাকিভাবে বন্ধ করে দেওয়া। সেই জানালাটাকে কুলুঙ্গির মতো ব্যবহার করতো লিপি। সেখানে জবাকুসুম তেলের শিশি, তেলা কাগজে মোড়ানো চন্দন সাবান, রক্তপদ্ম-মার্কা আলতা, আর ট্যালকম পাউডারের একটা ঢ্যাঙা বোতল—বর্ডারের ওইপার থেকে আসত এইসব। এইসব রাজধানীতে পাওয়া যায় না, গেলেও চড়া দাম। খুঁটিতে বাংলা ক্যালেন্ডার ঝুলছিল, সেখানে পিশাচসিদ্ধ এক কাপালিকের ছবি—সিঁদুরলিপ্ত নীলাভ চেহারা, কোপ দিতে প্রস্তুত এক শাদা শাড়ি, লাল পাড় মহিলাকে। মহিলা মাটির উপর অনুভূমিকভাবে পড়ে আছেন, যেন একটা ভ্রুণ। মহিলার চুলগুলি মেঘের মতো, যেন আঙুলের ছাপ বসিয়ে আঁকা হয়েছে কিম্বা বুড়া আঙুল কালচে রঙের রক্তে ডুবিয়ে কাগজের উপর মোবিয়ান মোচড় দিয়েছে কেউ। “দিদিরে ওই চিঠির কথা কবো?” রুবেল তর্জনীর মাথা দিয়ে বুড়া আঙুলের নখ ঘষতে ঘষতে বলে।
“কী ছিল চিঠিতে?”
“অঘ্রানমাসে গানের দল পাড়ায় আসলে, যেন রিপইন্নাও আসে। তারপর প্রেমের কথা লিখছে। দিদির হাতের লেখা তো আমি চিনি। ‘ল’–গুলি ‘ন’-এর মতো। সেজো পিসির হাতে কত্ত মাইর খায়েছে!”
“লক্ষ্মীকে রিপন-উজ্জ্বল ওরা তুলে নিছে, সেইটা আবার ওই স্বরূপা জানতও!” একদিনে এত অভিজ্ঞতা; ওইসবের চাপে তরু নড়বড় করছিল।
“কী জানি!” রুবেল লক্ষ্মীর বিষয়ে আর আগ্রহী নয়। “কাইলকে শহরে যাব। দিদির ব্যাপারটা নিয়া রিপনরে ঠাণ্ডা করতি হবে।”
“আজকের ঘটনার পর কালকে ওরা শহরে ঘুরে বেড়াবে?”
“বিজয় দিবস পশশুদিন। পোগ্রাম আছে। থাকবে নে ঠিকই।’
বাইরে রাত হচ্ছিল। লক্ষ্মী-সরস্বতীর মায়ের সুরেলা কান্না ছাড়া আর সব শব্দ আস্তে-আস্তে হারিয়ে গেল। লিপি বারোয়ারি রান্নাঘর থেকে ঘরে ফিরে নিঃশব্দে তরু, রুবেল আর রনির জন্য ভাত বাড়তে লাগল। ধীরাবাবু তখনো ফেরে নাই, “সার্চ পাট্টি ফিরতে এট্টু রাতই হবে।” মেয়েরা পরে খাবে। তরু কখনো এদের বাড়িতে খায় নাই। কিন্তু-কিন্তু চেহারা করে তরুর জন্য মাটিতে চাটাই পাতলো লিপি। তিনজনে থালার সামনে বসে পড়ল। রুবেল ঘ্যানঘ্যান করে বলল, “শাক নাই?” আর লিপি জবাব দিলো, “রাত্তির বেলা শাক?”। রনির হাত লেগে হঠাৎ জলের গ্লাস মেঝের উপর উলটে গড়াগড়ি খেতে লাগল, রুবেলের থালার সবটুকু ভাত ভিজে গেল, তরুর চাটাইও ভিজে সপসপে হয়ে গেল। এই পর্যায়ে রুবেল আর থাকতে পারল না; এঁটো হাতে রনির ঘাড়ের কাছে দুই-ঘা বসিয়ে দিলো। লিপি আর চিনু “ইকী, ইকী!” করে উঠল। রনি আর তরু অপরাধীর মতো চেহারা করে বসে রইল। রুবেল আচমকা নিজের মাটিতে বসা শরীরটাকে হিঁচড়ে চিনুর খাটের কাছে নিয়ে গিয়ে খাটের পায়ার গায়ে মাথা ঠুকতে ঠুকতে বলতে লাগল, “মা রে, মা রে! আর পারি না রে, মা!” আস্তে আস্তে রুবেলের গলা ভেঙে যেতে লাগল। চিনু একবার ‘এঁটো হাত’, ‘অশৌচঘর’–এইসব কী কী যেন বলল কয়েকবার খানিক জোরে, কিয়েকবার বিড়বিড়িয়ে; তারপর ছেলের বগলের নিচে নিজের দুই হাত ঢুকিয়ে নিজের কাছে টেনে নিল। রুবেল চিৎকার করছিল না, শুধু নিরুপায়ের মতো চাপা বিলাপ করছিল। এত রাতে কোথায় যেন কাক ডেকে উঠল গো। একে অমাবস্যা, তায় দিনটার শুভাশুভ কিছু ঠিক নাই। লক্ষ্মী-সরস্বতীর মায়ের কান্না তখনো গানের রেশের মতো বাজছিল। “রুবেল, তুই ইসব যা খাইচিস এতদিন, সব ছাড়ান দে”, ন্যাকড়া দিয়ে মেঝের জল মুছতে-মুছতে লিপি বলল।
বাইরে বাতাসের প্রলাপ। পুষ্কর্নির থেকে অচেনা আবর্জনার গন্ধ ভেসে আসছিল। ওই বাতাস জলে দ্রবীভূত হয় না গো। তরু আর রুবেলকে মাঝ-আঙিনায় আটকাল তরুর সেজো মাসি। চুল বিস্রস্ত, এঁটো বাসন কলতলায় রেখে ফিরছিল। তরুর হৃৎকম্প হলো, সিগারেট খেয়েছে ওরা; সেজো মাসি নিশ্চয়ই গন্ধ পাচ্ছিল।
“তুমি ভাড়াটিয়াদের ঘরে ভাত খাইছ?” সেজো মাসি খরখরে গলায় জিজ্ঞেস করল। তরু চুপ করে রইল।
“তুমি জানো না, আমরা ভাড়াটিয়াদের ঘরে এক গ্লাস জলও খাই না?”
দপ করে আগুন জ্বলে উঠল রুবেলের মুখে। দুরন্ত রাগে ঘাড় ঘুরিয়ে নিল ও। ওর মুখে থেকে কে যেন ছোঁ দিয়ে দয়ার ভাবটুকু নিয়ে চলে গেছে।
“রুবেইল্লা, চুপ ক্যান? ধীরাদা ফেরেনি?”
তরু দেখল রুবেল থুতনি দিয়ে এমনভাবে নিজের বুক খুঁড়ছে, যেন চোখ তুলে তাকালেই পৃথিবীর সমস্ত জিঘাংসা নিয়ে সেজো মাসির উপর ঝাঁপিয়ে পড়বে।
“ছেলেটা আর মেয়েটা—দুইটাই নষ্ট হইচে। লিপির তো বুকে কাপড়ই থাকে না। বিয়ার কোনো ইচ্ছা মনে হয় নেই। সেজদার সামনে দেখি ওইদিন পাছা দুলাইতে দুলাইতে—লক্ষ্মীর মতো উঠাই নিয়া গেলে ভালো হবে?”
দুই মূর্তিমানকে অপরাধীর মতো দাঁড়িয়ে থাকতে দেখে একদিক থেকে তরুর সেজো মামা তার বিড়াল আর টর্চবাতি হাতে হেঁটে আসলো। শীত পড়েছে; তরুর সেজো মামা পুরানো চপ্পল দ্রুত চপত-চপত করতে করতে, চাদরের হাওয়ায় বল- বল শব্দ করে, উলটা দীর্ঘশ্বাসের মতো জোরে জোরে নাক টানতে টানতে এগিয়ে আসলো। মুখে টর্চবাতির আলো পড়ায় রুবেলের অর্ধেকটা মুখ শক্ত চোয়াল নিয়ে জ্বলে উঠে তারপর নিভে শান্ত হয়ে গেল। আঙিনার আরেকদিক থেকে নেমে আসলো লিপি। তরুর সেজো মামার টর্চবাতির আলো যে ক্ষণেকের জন্য লিপির বুকের উপর স্থির হয়ে পড়ে রইল, তা কারও দৃষ্টি এড়াল না।
“সেজো পিসি, আমার ভুল হয়েছে। রাত হয়ে গিছিল, তাই ভাবলাম ভাত….”
“কথা কম, লিপি। ঘরে যা
 
রাত্রির তৃতীয় ভাগে রুবেলদের টিনমোড়ানো ঘরটার উপর কিছু একটা ভর করতো; লিপি ছাড়া ঘরের ভিতরকার আর সবাইকে বোবা বানিয়ে দেওয়ার আছর পড়ত একরকম। মা চিনুর কোলে ওদের নতুন ভাইও ঘুম ভুলে বোবা হয়ে ড্যাবড্যাব করে চেয়েছিল। তরুর দিদিমার কাছ থেকে শেখা পালাগান[১] গাইছিল লিপি—
ননদিনী কইল, ‘সীতা, মোর বাক্য ধর।
কিরূপে রহিলা তুমি রাবণের ঘরো?
দেখি নাই রাইক্ষসরে গো শুইন্যা কাঁপে হিয়া।
দশ মুণ্ড রাবণ নাকি দেখাও গো, আঁকিয়া।’
সীতা বলে, ‘আমি তো না দেইখ্যাছি নয়ানে,
কিমতে আঁকিবাম আমি পাপিষ্ঠ রাবণে?’
যত কইর‍্যা বুঝায় সীতা কুকুয়া না ছাড়ে,
হাসিমুখে সীতারে গো শুধায় বারে বারে।
বিষলতার বিষফল গো বিষগাছের গোটা,
অন্তরে বিষের হাসি বাধাইল লেঠা।
সীতা বলে, ‘দেইখ্যাছি গো ছায়ার আকারে।
তুলিয়া যখন দুষ্ট লয়্যা যায় মোরে,
সাগরের জলেতে পড়ে রাইক্ষসের ছায়া,
দশ মুণ্ড বিশ হস্ত রাইক্ষসের কায়া।’
বইস্যা ছিল ননদিনী শুইল পালঙ্কতে,
আবার সীতারে কয় গো রাবণ আঁকিতে।
এড়াইতে না-পারে সীতা, পাঙ্খার উপরে
আঁকিলেন দশ মুণ্ড গো রাজা লঙ্কেশ্বরে।
শ্রমেতে কাতর সীতা নিদ্রায় গো ঢলিল,
কুকুয়া তালের পাঙ্খা বক্ষে তুইলে দিল।
[১ সূত্র: ময়মনসিংহ গীতিকা//চন্দ্রাবতীর রামায়ণ।]
সীতার ননদিনি কুকুয়া নাকি ছিল কৈকেয়ীর এক কন্যা। লঙ্কাবিজয়ের পর অযোধ্যায় ফিরলে সীতাকে দিয়ে সে তালপাতার পাখার উপর রাবণের ছবি আঁকাল আর তারপর ঘুমন্ত সীতার বুকের উপর রাখা সেই পাখা দেখিয়ে রামকে বলল, দেখ গো দাদা, তোমার সীতা এখনো রাবণকে ভুলতে পারে নাই। এইসব তো আর টেলিভিশনে দেখাবে না, টেলিভিশনের সিরিয়ালে তো বলেই দিলো যে, সীতা রাবণের মেয়ে। পালাগানের কুকুয়াকে মনে-মনে সংগীতের মতন দীর্ঘ অভিসম্পাত দিয়ে চিনু দাঁতে দাঁত চেপে বলল, “ঠাকুর ও, মেইয়্যেছেলে…”। রুবেল তন্দ্রার ভিতর স্থির হয়ে ভাসতে ভাসতে ঠিক করল যে, লিপির সামনে স্বরূপার কাছে দেখা চিঠির প্রসঙ্গ সে কখনো তুলবে না।
৫. কাটিলে না-কাটে মুণ্ডু গো, আগুনে না-পুড়ে
ইস্কুলের ইউনিফর্ম পরলে রুবেলকে বয়সের থেকে ছোটো দেখা যায়। সকালে গুড়-মুড়ি খাচ্ছিল রুবেল; লিপি জল ছিটিয়ে বারোয়ারি উঠান ঝাঁট দিচ্ছিল; আর সেই সময়ই তরু এসে মুখ কালো করে দাঁড়াল। আগের রাতের ঘটনার পর লিপি তরুকে না-দেখার ভাব করল। কাজ করতে করতে লিপি একটা সেদ্ধ জলপাইয়ের বিচি জিভ দিয়ে বাম গাল থেকে সরিয়ে ডান চোয়ালের মাড়ির পিছে গুঁজে দিলো। রুবেল বলল, “দিদি, কী খাস?” “জলপই”-শুনে তরুর জিভে জল আসলো।
লক্ষ্মীর লাশ পাওয়া গেছে। ক্ষীরসায়র নামে এক জলার ধারে কারা ওকে মেরে আর লাশ টুকরা-টুকরা করে থুয়ে চলে গেছে। উঠান থেকে ঠোঙা কুড়াতে কুড়াতে লিপি একমনে লক্ষ্মীর কল্পিত ধর্ষণ ও হত্যাদৃশ্যের বর্ণনা দিয়ে যাচ্ছিল। ওরা নাকি লক্ষ্মীর নাক আর বুক কেটে নিয়েছে গো। “বুকের কিসমিসগুলিরে গাছের ডগায় ঝুলায় রাখিছি”–লিপির একটুও গলা কাঁপল না, বরং ছিক করে একটু হেসেই ফেলল যেন। লক্ষ্মী খারাপ মেয়ে দেখেই ঔদ্ধত্যের সাজা ভোগ করল আর ভালো মেয়ে দেখেই লিপি আজ বেঁচে গেল।
ঝাঁটা উঠানের কোণে খাড়া করে রেখে লিপি ঘরের ভিতরে চলে গেল আর তারপর হুড়মুড় করে একটা কম্বল নিয়ে বের হলো। “ইস, ইন্দুর গো!” বলে মাটির উপর স্তূপাকারে কম্বলটাকে ফেলল। শীত পড়েছে আর তাই কম্বল রোদে দেবে বলে নামিয়েছে লিপি; নামিয়ে দেখল পৌনে এক ডজন বাচ্চা ইঁদুর কম্বল কেটে তার ভিতর একটা গর্ত বানিয়ে জবুথবু হয়ে আছে, হয়তো শীতেই গো—আহা রে! ইঁদুরগুলির চোখও ফোটে নাই। কম্বল বাঁচিয়ে কাপড়ে মুড়ে পুঁটলি পাকিয়ে ইঁদুরগুলিকে চোখের পলকে আগুনে পুড়িয়ে মারল লিপি। রুবেল তরুকে আড়াল করে দাঁড়াল, এইজন্য নয় যে, অবোলা প্রাণীর উপর অন্তিম জুলুম হচ্ছিল, বরং এই নিম্নতর জুলুম রাজধানীর ছেলেটাকে দেখাতে রুবেলের রীতিমতো লজ্জা লাগছিল। তরু রুবেলের পিছন থেকে ওই দাহকার্য ঠিকই দেখল চোখে একবারও পলক না ফেলে। লিপি আজকে বাস্তবিকই নিষ্ঠুর, এমনকি রুবেলকে বলল, শিশুইঁদুর নিয়ে মন খারাপ না-করতে; নির্ঘাত স্বর্গে যাবে ওরা।
“কোনো ঝক্কি-ঝামেলা দেখলি বাড়ি যাবি না। তামাখালির বাসে উইঠে যাবি। লাস্ট স্টপে নামবি, ওকে?” রুবেলের নির্দেশ শুনে তরু মাথা নাড়ল। চৌরাস্তাটার কাছে এসে রুবেল সানগ্লাস পরে নিল। এতে তরু ওর দিকে সরাসরি তাকাতে পারল না; কথা বলার সময় অনির্দেশ্যভাবে গাছপালা-দোকানপাটের দিকে তাকিয়ে থাকল। আসন্ন বিজয় দিবস উপলক্ষ্যে উচ্চগ্রামে দেশাত্মবোধক গান বাজছে। ময়লা পার্কের পাশে সবুজ ভ্যানের গায়ে ইউপি ইলেকশনের পোস্টার সাঁটা। সদর স্কুলের ম্যাট্রিক পরীক্ষার্থীদের বিদায় উপলক্ষ্যে দোয়া মাহফিলের পুরানো বান্টিং ঝুলছে আর ঝুলছে মাদকবিরোধী জাতীয় বিতর্ক-উৎসবের ব্যানার মাথার উপরে ছেঁড়া গেঞ্জির মতো। ‘ভোরের পাখি সংঘ’ একরাতের মধ্যে শোলা আর কাগজ দিয়ে বিরাট এক আর্য রাজপুত্রের কুশপুত্তলিকা বানিয়ে ফেলেছে। বিরাট শোভাযাত্রা হতে যাচ্ছে; সিরিয়ালের শূর্পণখার নাক-কান কর্তনের পর জনউন্মত্ততা চরমে। বর্বর রাজপুত্রের আজ প্রতীকী মৃত্যু হবে। ব্যান্ডপার্টি বিপুল উদ্যমে রাস্তা অধিকার করে রামায়ণের থিম সং বাজাচ্ছে। কী বিরাট আয়োজন গো! আর আধঘণ্টাখানেক পর লক্ষ্মণের কুশপুত্তলিকা দাহ হবে। রনি আবার সোৎসাহে “লশমন, লশমন” করতে লাগল, কিন্তু ব্যান্ডপার্টির দামামায় ওর গলা কেউ শুনতে পেল না। তরুর বামচোখের পাতার উপর একটা ঘোড়ামাছি নাকি ডাঁশ — ভনভন করছিল। রনি আর তরুকে একটা ভ্যানের পাশে দাঁড়াতে বলে রুবেল এগিয়ে গেল। আরেকটা ভ্যানের গায়ে হেলান দিয়ে দাঁড়িয়ে ছিল সরদারের দুই পোলা আর রিপন; মুহুর্মুহু সিগারেট টানছিল ওরা; রুবেলকেও একটা ধরিয়ে দিলো। পাঁচদিন গোসল না-করা সুন্দর চেহারা সরদারের বড়োপোলার। “আরে মামলা কী জিনিস ইডাই আমার ডিকশনারিতে নেই। পুলিশ- টুলিশ আমি ভয় পাই নাকি রে নোমুর পো?” শোনা যেত সরদারদের বড়ো পোলা জামিন নিয়ে বাইরে আছে। তরু একটু দূরে নীরবে রনির হাত ধরে দাঁড়িয়ে ছিল। ভিড় বাড়ছিলই আর বাড়ছিল লাউডস্পিকারে দেশাত্মবোধক গানের খারাপ রেন্ডারিং করা রেকর্ডের অ্যাকাবেঁকা খরখরে আওয়াজ, ব্যান্ডপার্টির অক্লান্ত বাজনা আর এই সবকিছুর সাথে পাল্লা দিয়ে বাড়ছিল জনতার ভিড়। ফুটপাথের উপর ফেরিওলারা কাস্টমার জমিয়েছে। মাথায় কয়েক প্যাচের রঙিন হিজাব পরে মেয়েরা দাঁড়িয়ে আছে তোড়া-তোড়া বেলুনের মতো আর নিজেদের মধ্যে ঠেলাঠেলি করছে। এরা সবাই লক্ষ্মণনিধন দেখতে এসেছিল।
হঠাৎ ভিড়ের মধ্যে থেকে কে যেন তীব্র চিৎকার করে উঠল, “ধর, ধর, লক্ষ্মণ! ওই দ্যাখ দিনি কিডা!” তিন থেকে চার সেকেন্ড লাগল তরুর ব্যাপারটা বুঝতে, ওর মাথায় খেলে গেল কেন এতক্ষণ ভিড়ের মধ্যে অনেকেই ওর চেহারার দিকে একটা সন্দেহ নিয়ে তাকাচ্ছিল আর বারবার ফিরে ফিরে চাইছিল আর ওদের সন্দেহের চোখ কেন অশ্রদ্ধায় ধীরে হিংস্র হয়ে উঠছিল; ও অকস্মাৎ দেখতে পেল ভিড়ের কোষটা ওকে কেন্দ্র করে শিমবিচির মতো ছোটো হয়ে আসছে, ওদের অনেকের হাতেই লাঠি। মুখে একটা বড়ো মেচেতাওলা, শার্টের কলার উলটে পরা এক ছেলে তরুর কাছ ঘেঁষে দাঁড়াল। “তুই লক্ষ্মণ না?”
“না। সরেন।”
“লক্ষ্মণ তুই। আবার মিছে কথা…”
একটা অসীম সাগরের তলে খোলস উদাম করে বসে থাকা এক লক্ষ শুক্তির ঠিক মাঝখানে তরু একখানা মুক্তা গো।
“আরে। আমার নাম তরু। তালুকদার বাড়ির ভাগিনা। রাজধানী শহরে বাসা। “ ছেলেটা যেন ওর গলা শুনতে পায়, তাই তরুকে গলা উঁচাতে হলো, তাতে ছেলেটার বুঝি মনে হলো বেয়াদবি। তরুর শার্টের হাতা খামচে ধরল ছেলেটা। ওর পিছে আরও দুইটা ছেলে—একজনের হাতে লাঠি, আরেকজনের হাতে পতাকা। সামনের জনের চোখেমুখে হঠাৎ যকের ধন খুঁজে পাওয়া উদ্ভ্রান্ত উত্তরপুরুষের ভাব, যেন আরেকটু এগোতে পারলেই হাতের পতাকাটাকে রামদায়ের মতো তুলে ধরে সে বাতাসে কোপ দেবে। “এইস্যে তালুকদার বাড়ি চোদাচ্ছ… মানে…”
“দৌড় দে, তরু!” কোনো এক অন্য ছায়াপথ থেকে রুবেলের গলা ভেসে আসলো। নিমেষে তরু রনির হাত ছেড়ে ভিড়ের মধ্যবিন্দুতে ডুবে গেল। তারপর প্রায়-হামা দিয়ে ঝড়ের কেন্দ্রচ্যুত বস্তুকণার মতো ভিড় কেটে বের হলো; তারপর নর্দমা, ফুটপাথ, ফেরিওলাদের টুকরি আর রাস্তার পাশের ডাবের খোলা, ছেঁড়া পলিথিন, মড়া বিড়াল, তরমুজের ডোঙা ইত্যাকার আবর্জনার স্তূপ ডিঙিয়ে দৌড় শুরু করল; বাতাসের আগে ভাগতে থাকল। তরুর পিছে মানুষের দল হইহই করে এগিয়ে গেল। দৌড়াতে গিয়ে তরু টের পেল ওর দুই পায়ের ফাঁক দিয়ে শিরশির করে গরম ধারায় কিছু যেন বের হয়ে যাচ্ছে। তরুর পক্ষে ওই মুহূর্তে বেগ চেপে রাখা সম্ভব হয় নাই। বেগ ছেড়ে দেওয়ার কারণেই কি না কে জানে, চোখের সামনে দ্রুত খুলতে থাকা নিরেট শহরটার গায়ে হঠাৎ যেন চিপা গলির একটা গভীর ফাটল দেখা গেল। সেই ফাটল গলে তরু বেরিয়ে গেল। জনতরঙ্গ সেই সময় উত্তাল অবস্থা থেকে স্তিমিত হয়ে সরলরৈখিকতায় পর্যবসিত হলো, মৃত্যুশয্যায় শুয়ে থাকা একটা বিশাল জন্তুর হৃৎপিণ্ড ধুকধুক করতে করতে ধীরে থেমে গেল। তরু এ-ও বুঝল যে রনি ওর পিছু ছাড়ে নাই; হয়তো রনির মতো একটা হাবাগোবা দাস্যভাব শিশু ওর পিছে দৌড়াচ্ছিল বলেই জনতার মনে কিছু দয়া আর কিছু কারুণ্যের উদ্রেক হয়েছিল। এই প্রতিবন্ধী ছেলেটাই কি তবে আজ ওকে প্রাণে বাঁচালো গো?
তামাখালির বাসে উঠে তরু মুখে রুমাল চাপল, আরেক হাতে রনিকে শক্ত করে ধরে রাখল। চারিদিকে অসহ্য ডিজেলপোড়া গন্ধ। বাস যখন ছাড়ি ছাড়ি করছে, ওদের জানালার উপর এক চাপড় পড়ল। তরুর রক্ত হিম হয়ে যেতে পারতো। না, রুবেল।
 
বর্ডারের দিকে ক্রমে এগিয়ে যাচ্ছিল ওদের বাস। “বিশ মাইলেরও কম”, বলল রুবেল। পুরানো শ্মশান আর মন্দির পেরিয়ে গেল বাস – পনেরোশ-ষোলোশ সালের হবে বুঝি। “খ্রিস্টপূর্ব?” এরপর শুরু হলো বিঘা-বিঘা ফুলের জমি। রুবেল বাস-স্টপে কলা কিনেছিল একহালি, তরুর বিশ্বাস হচ্ছিল না ওই মৃত্যুমুখী গণঅভিজ্ঞতার মাঝে কলা কেনার সময় কিম্বা অবস্থা ছিল রুবেলের। রনিকে একটা কলা খেতে দিয়ে রুবেল দেখল, তরুর নখের আঘাতে রনির কবজির চামড়া ছড়ে গেছে। রনি ওর লালচে ক্ষতর উপর কলার খোসার উলটাপিঠ ঘষতে থাকল আর বলতে থাকল, “কালা, কালা, কালা”। পারলে সমস্ত শরীর ঘষত বুঝি রনি কলাগাছের গায়ে।
কমর আলি সরদারের রজনিগন্ধার ক্ষেতের কাছে বাস ওদের নামিয়ে দিলো। গাছগুলি সব ডাঁটো হয়েছে, শাদা শাদা ফুল ধরে আছে প্রান্তর জুড়ে। গত বছর নাকি কমর আলি সরদার একাই এক হেক্টর জমি থেকে চার লাখ ডাঁটি ফুল তুলেছে—দুই টাকা করে যদি দাম পড়ে পাইকারি বাজারে, আর রাজধানীর বাজারে যদি পড়ে বিশ টাকা, তাহলে রজনিগন্ধার ব্যবসায় কত্ত লাভ! ক্ষেতের আইলের ভিতর দিয়ে তিনজন হেঁটে যেতে-যেতে মনে-মনে এইসব অঙ্ক করল।
তামাখালি হাই স্কুলের মূল ফটক বন্ধ হলেও কেঁচি-গেট খোলা ছিল। ওরা গেট গলে ঢুকে গেল।
রুবেল বলল, “সাথে আছে”; তারপর ওর স্কুল ইউনিফর্মের বুকপকেটের বোতামটা হাসতে হাসতে চুনট করল।
স্কুলঘরের পিছনের বারান্দায় বিশাল চাতাল আর সামনের বারান্দার ধারে বিরাট মাঠ। আগামীকাল এই মাঠে বিজয় দিবসের কুচকাওয়াজ হবে, স্থানীয় ইউপি চেয়ারম্যান আসবেন; রোদের মধ্যে বদমাশ ছোটো ছেলেরা আর চিকন গলার ছোটো মেয়েরা অভ্যর্থনার নিশান হাতে দাঁড়িয়ে থাকবে; মাঠের উপর চকগুঁড়া দিয়ে লাইন টানা হবে; ইউপি চেয়ারম্যান সাহেব বেলুন আর কবুতর ওড়াবেন; ঠিকঠাক প্ৰস্তুতি থাকলে ছেলেমেয়েরা শারীরিক কসরত দেখাবে, পিরামিডের আকারে একে অন্যের ঘাড়ে দাঁড়াবে।
ওরা পিছনের বারান্দায় টিনের চালের ছায়ায় বসল। চাতালে চট বিছিয়ে রজনিগন্ধার কন্দ শুকাতে দেওয়া হয়েছে। হেমন্তকালে কন্দগুলি মাটির নিচে লুকিয়ে থাকে, শীতের শেষে মাটিতে লাগানোর উপযোগী হয়। ডিসেম্বর-জানুয়ারি মাসে গাছ যখন আর বাড়ে না, তখন কন্দগুলি মাটির তলা থেকে তুলে এনে পরিষ্কার করে চাতালে ছড়িয়ে রাখা হয়।
রুবেল পকেট থেকে একটা সিগারেট বের করে ঝুরা তামাকপাতাগুলি ফেলে সিগারেটের খোলসটা খালি করতে লাগল এত যত্নে আর ধীরে, যেন ফুলের পরাগধানীর ভিতর থেকে কেশর খুলে ফেলছে। শাদা খোলসটার ভিতর শুকনা গাঁজাপাতা ভরে তিনজন গোল হয়ে বসে ঘুরিয়ে ঘুরিয়ে সুখটান দিতে থাকল। চড়া রোদের দিনে যজ্ঞের অদৃশ্য আগুন আকাশে ধিকিধিকি জ্বলছিল। পিছনের মাঠ থেকে ছেলেদের গলার আওয়াজ ভেসে আসলো। আগামীকালের কুচকাওয়াজের মহড়া দিতে ওরা এসে পড়েছে।
“দিদির বিয়েটা ঠিকঠাক হইয়ে যাবে নে। সদ্দারের বড়ো ছাওয়াল নিজে দায়িত্ব নিছে। কথা দিলো।”
“আচ্ছা।”
“বিজয় দিবসের সাপ্লাইটা ঠিকঠাক হাতে পৌঁছাই দিতি হবে, ইডাই ব্যাপার।”
“আচ্ছা।”
“ইস্কুলে অনেক আগে এক গাঁজারুর কাছে এক পুরিয়া চাইলাম। কইয়োছিলাম পঞ্চাশ টাকা দিবা নে। দিলো না শালা। তার কয়দিন পর শালা নারকেল গাছ বাইয়ে উঠতি গিয়ে পা ফসকায় মইরে গেল।”
“আচ্ছা।”
তরু নেশা করার পর চোখের সামনে দেখছিল কতগুলি কঙ্কাল সারি বেঁধে দাঁড়িয়ে দলবদ্ধ কোরিওগ্রাফিতে একটা অদ্ভুত মুদ্রায় নাচছে; একটু ফোকাস করেই আবার দেখতে পেল যে, কঙ্কালগুলি আসলে একটা টানা ডেস্কের উপর রাখা কয়েকটা টাইপরাইটারের চাবি টিপছে। এদিকে স্কুলের মাঠে মহড়া শুরু হয়ে গেছে। “সমাবেশ, তালে তালে—ডান-বাম-ডান-বাম-ডান-বাম-ডান।”
হাতে গোলাপি ট্যাবলেট নিয়ে বাড়িয়ে ধরল রুবেল।
তরু কন্ধকাটা ভূত; মাটির দিকে ঝুলন্ত মাথা ফেলে দিয়ে বলল, “না।”
“ক্যান? খা!”
“না।”
“খা বলতিছি।”
“না।”
“ক্যান রে হারামজাদা? আমার হাত থেইকে খাবি না, না? তোর মাসি মারব? হারামজাদির তলায় অনেক তেল জমছে, না রে?”
তরু অবাক হয়ে রুবেলের চোখের দিকে তাকাল। তারপর হঠাৎ গা-ঝাড়া দিয়ে উঠে বসে, রুবেলকে সপাটে একটা চড় কষিয়ে দিলো।
রনি দেখল, রুবেল পকেট থেকে মানুষের কাটা আঙুলের মতো দেখতে একটা ছুরি বের করল। আরও ছোটো থাকতে রনি দেখেছিল, তরুর মামার মর্দা বিড়ালটাকে আকাম করতে গো। উকিল সাহেবের ভাড়াটিয়ার বাড়ির বিড়ালনির সঙ্গে তিনটা বাচ্চা জন্ম দিয়েছিল সে; ডুমুর গাছের তলে বেজিটাকে খেদিয়ে যে বাচ্চাগুলিকে বাঁচিয়ে রেখেছিল মর্দাটা, সেই বাচ্চাগুলিকেই কী খেলায় একদিন একে-একে মেরে ফেলেছিল।
ধ্বস্তাধস্তি শুরুই হতে পারল না। পলকে একটা অঘটন ঘটে গেল।
রনি স্কুলঘরের পিছন থেকে মুখ বের করে মহড়ার ছেলেদের উদ্দেশে চিৎকার করে উঠল, “লশমন, বাঁচাও লশমন বাঁচাও।”
মহড়ার দুইটা ছেলে ফ্যালফ্যাল করে তাকিয়ে রইল। ওদের পায়ে ওড়া ধুলায় সমস্ত দিগন্ত ঝাপসা হয়েছিল। মাথার উপরে লক্ষ্যহীন তবু সুশৃঙ্খল ছাইরঙা মেঘ উড়ছিল। ডান-বাম-ডান-বাম-ডান-বাম-ডান
“কারে ডাকতিছে রে?”
“দুরো! ছেলেছোকরারা খালি ওই রামায়ণ সিরিয়ালের ডায়ালগ দেয় আজকাল। রাবণের চামচা কিড়া না? আরে ওই যে, মায়াহরিণ সাইজ্যে রামের গুলি খাইল….”
পায়জামা বেঁধে ডেকের উপর গিয়ে দাঁড়ায় মনসুর। তার পায়ের নিচে জলের নিঃশব্দ ঢেউ আর দরদর করে বয়ে চলা পটকা মাছের ঝাঁক। এই রকম ছিটাবৃষ্টির দিনে গ্রামদেশ হলে এমন করে ইলিশের পোনা বইত তীর ধরে। এইখানে ফিকা নীল পানি আর পানির স্বচ্ছ ঝিল্লির নিচ দিয়ে গভীর সমুদ্র পর্যন্ত টানা শাদা বালি। বৃষ্টির মধ্যে দাঁড়িয়ে চোখের উপর হাতের ছায়া রেখে রোদ ঠেকায় মনসুর। মাজা-মাজা বাঁশের দেয়ালের ফাঁক দিয়ে বেঁকা আলো ঘরের ভিতর আসছে। একটু আগে মনসুর এই রোদে পিঠ দিয়ে বিছানায় হাঁটু মুড়ে একই দিকে ঠ্যালা মেরে যাচ্ছিল। চোখ বুজে আসমা ওর নাক-কান-গলার টানেল বন্ধ করে দিয়েছিল। রিজর্টের বিছানায় ক্যাচক্যাচ শব্দ হয় না, তাও ময়ূরের আকারে ভাঁজ করা—মনে হয়, ইস্ত্রিও করা নিপাট শাদা বিছানার চাদরের উপর আসমার জামাই খুব কিন্তু-কিন্তুভাবে ওর উপর উপগত হয়। সমুদ্রের সাঁও-সাঁও আওয়াজ সবখানে, তাই এই সময়গুলিতে আসমা সহজে অন্যান্য নোংরা কথা ভাবতে পারে। করিডোরের উপর দিয়ে রুমবয়দের ট্রলি চলছিল ডিগ-ডিগ-ডিগ। আসমার চোখের সামনে দুলতে থাকা স্যুটকেস আর স্যুটকেস পার হয়ে টেবিলের উপর ঝুরি আলুভাজাগুলি দলে ঠান্ডা হয়ে ন্যাতাচ্ছিল আর আসমা উপুড় হয়ে। পিঠ বেয়ে পুরপুর করে একটা যান্ত্রিক পোকা জিপার খুলে নেমে গেছিল। পিঠে একটা বিচি উঠেছে আসমার—হোয়াইটহেড—আসমার জামাই দেখে চোখ ঘুরিয়ে নিয়েছিল; আলপিনের মাথা মনে হয়, আঙুলের মাথা দিয়ে ছুঁলে। সাগরের জলের উপর উঁচু করে বাঁধা কটেজ। অবিকল একই রকম দেখতে আরও কয়েকশ কটেজের একটা বক্র, অভঙ্গুর সারির মধ্যে। দুই কটেজ পরে আসমার ছেলের সিঙ্গল কটেজ। কাচের ক্যাবিনেটের মধ্যে রাখা মিনিয়েচার শাদা হাতের মতো ওদের ঘর। সেই ঘরে যদিও মার্বেলের নয়, কাচের মেঝে। ছাউনি হলো বাঁশ আর খড়ের ময়দানবিক কারুশিল্প— গালার পাত দিয়ে বার্নিশ করা এক্সটেরিয়র; নখ দিয়ে খুঁটে দিতে ইচ্ছা করে আসমার। কাঠের পার্টিশনের পিছে লাগেজ ব্যাগ। কম্বিনেশন লকারের ভিতর হাতব্যাগ। হাতব্যাগের ভিতর মৃতা শাশুড়ির হাতের এক ডজন সোনার চুড়ি। তিন পাসপোর্টের মধ্যেখানে স্যান্ডউইচ হয়ে থাকা ফ্লাইটের টিকেটের প্রিন্ট-আউট। সবকিছুর মাঝে আসমা ও মনসুরের পুরানো বিবাহ একটা দিকশূন্য সরলরেখার মতো সেক্সে সুসম্পূর্ণ হচ্ছিল। তারপর ছাদের টারপলিনের উপর ইলশাগুঁড়ি বৃষ্টি পড়ার শব্দ—শান্তসংক্ষুব্ধ, প্যাসিফায়িং। একটা ঢেউ—মানে দুইটা—বালিয়াড়ি পার হয়ে দূরের জঙ্গলের ভিতর থেকে নীল হয়ে উঠে গিয়ে তারপর আকাশে সবুজ হয়ে নেমে গেছে। কাচের মেঝের নিচে — আসমাদের শরীরের তল দিয়ে—বিছানার তল দিয়ে ফুলে-থাকা বিরাট অণ্ডকোষ ভেসে গেল বুঝি একটা। পটকা মাছ হবে। পটকা মাছ দেখে আসমার জামাই আসমার পিঠের মাংশ নরম হাতে খাবলে ধরে মেরুদণ্ড খাড়া করল; দুনিয়ার দেয়ালের গায়ে যেন মনসুর নিজের কান ঠেসে ধরেছে পাশের ঘরে কী হচ্ছে শোনার জন্য। তারপর ভয়ে, বিবমিষায় মনসুর বলে উঠল, “সামাহ, সামাহ। দেখ। ইসসস!” আসমার মাথার ভিতরে তখন আস্তে-আস্তে স্বর্ণমন্দিরের চূড়া অর্থাৎ পিছলা-হলুদ সূর্য উঠছে। বিরক্ত হয়ে আসমা জিজ্ঞেস করল, “আরে কী? আমি… হইছেটা কী?” – বলতে-বলতে আসমা “বাল” বলে হেসে ফেলল। কটেজের ব্যালকনি থেকে একটা বাতাস কেমন গন্ধ নিয়ে আসলো—আকাশভরা রোদের মধ্যে সামুদ্রিক বৃষ্টিপাতের গন্ধ। অযৌনসংসর্গসুখের মতো ঠেকল সেটা আসমার আর আসমার জামাইয়ের নাকে। বিছানার তল দিয়ে ঝাঁকে-ঝাঁকে পটকা মাছ ভেসে যাচ্ছিল। প্রত্যেকটা ক্ষিপ্ত এবং ফোলা। আসমার মনে কুডাক ডাকল—যখনই সুখের গন্ধ নাকে লেগেছে, তখনই… সংসারের কোন পাকঘরের কোন কর্নার থেকে যেন
মনসুর যখন ডেকের উপর, আসমা তখনো বিছানার উপর পড়ে আছে, টিভিতে একটা মা-গোসাপ বুকে হাঁটতে-হাঁটতে হঠাৎ থেমে গেছে। মানে দৈব শাস্তি তার উপর নাজেল হয়ে গেছে। আমেরিকা থেকে হাফসা পিড়িং করে মেসেজ করেছে। “বুজি, চাইনিজ রকেট নাকি পড়তেছে তোমাদের ওই দিকে। ইয়া আল্লাহ মাফি। সাবধান থাইকো, আচ্ছা? আবরার ঠিক আছে?” আবরার ঠিক আছে কি না, আবরাররে জিজ্ঞেস কর না, হারামজাদি! আমার কাছে কী? ভাবটা এমন, যানি কিছুই হয় নাই—আসমা মনে-মনে ইড়িমিড়িকিড়ি করতে থাকে, কেননা হাফসার মতো মারকাট সরব জীবন সেও চেয়েছিল। আসমার বোন হাফসা। জামাইয়ের সাথে আমেরিকা ট্র্যাভেল করছে এই মুহূর্তে আর এয়ারবিএনবি না-পেয়ে আসমাদের ফিলাডেলফিয়ার খালি বাড়িতে উঠেছে। আসমার ফেসবুকের হোম পেজ বোঝাই হাফসার সেলফিতে। অ্যালবামের নাম দি ইউনাইটেড স্টেটস অভ আমেরিকা। বোনের বাড়িতে আয়েশে মজে আছে, অথচ কোনো ছবিতে বোনের নামের একটা জিকরও নাই। ছবির হাফসার মুখভরতি একটা ঢলো ঢলো আলো। (“আর এই মুখ? আমার মুখ?”) মুখের যে পেশিগুলিতে নফস লুকানো ছিল হাফসার, কেউ যেন ডক্টরিং করে সেইগুলিকে বুজিয়ে দিয়েছে। “বুজি, বুজি” বলে পিছে-পিছে ঘুরত হাফসা; আসমার ছোটো হয়ে যাওয়া জামা পরে, যেটা আবার ওর শীর্ণ গায়ে ম্যাক্সির মতন ঝুলত। বুক ছিল না মোটে, তাই স্কুলের নাটকে ছেলের রোল করতো। “আমিই সেই মথুরার মন্দিরের তরুণ পূজারি” বলতে- বলতে গলা কম্পিত করতো। আর এখন? সেই হাফসা এখন কোথায়? হাফসা যখন আসমার ছেলে আবরারের সাথে শুয়েছে-কি-শোয়-নাই—কন্ট্রোভার্সিতে পড়ল, খোদারই কসম–আসমার চোখে শুধু বুজির ঢোলা জামা পরা, কুতকুতা চোখের অবজ্ঞেয় মেয়েশিশুটাই ভাসত রাতদিন। ছেলেই বা কী করে এই কাজ করল? ততদিনে তো ছেলে বেশভূষা বদলেছে— সিল্ক পরে না আর, তালিম থেকে ফিরে এসে মায়ের উচ্চারণ ঠিক করে দেয়; (কে জানত ‘হিদায়াহ’ আর ‘নিয়াহ’ হলো হেদায়েত আর নিয়ত? আর রোজাকে যে ‘সাওম’ বলে?) ব্যথা পেলে ছাগলছানার মতো “আম্মা… আল্লাহ গো” বলে ডাক ছাড়ে না, নিজেকে গুছিয়ে নেয় আর তারপর “আল্লাহ” বলে ওঠে একটা অতিমহাপ্রাণ ধ্বনির রেশ রেখে, যেন মরূদ্যানের উপর সোনার সাঁকো আছে ওর বাপের। সেই ছেলেই শেষমেশ নিজের খালাকে বিবিজান ডাকল। দিনরাত নিজেকে দুষেছিল আসমা তখন। ও কেমন মা? ছেলেকে গোমরাহির হাত থেকে বাঁচাতে পারল না! ফেসবুক ছাড়ার পরে শুধু হাফসার সাথেই রাতদিন কথা বলত ছেলে। আসমার জামাই বলতো, “ঠিকই তো। ভ্যালিডেশনের একটা সিঙ্গল সাপ্লাই পাইলে মানুষ ক্যান ফেসবুকে মানে দোরে দোরে ঘুরবে?” তবু মনসুর কেমন মানুষ যে, তার মনে হয় নাই, আসমাকে বলা দরকার এই রকমের কিছু—”তোমার কোনো দোষ নাই তো, সামাহ” কিম্বা “আমাদের কী করার ছিল? ঢাকায় কী না কী হইছে…” কিম্বা “বাদ দাও, বাদ দাও দেখি?” আসমা বাদ দেয় নাই; রাতদিন ছেলেকে নজরে রাখা আসমার দৈনিক রুটিন খেয়ে নিয়েছে। ফেসবুকে ঘণ্টার পর ঘণ্টা পড়ে থাকে মনসুরের বউ দুইটা জলজ্যান্ত ফেইক অ্যাকাউন্টসহ, জিজ্ঞেস করলে বলে, “সময়কে বুঝতে”; তা সময় দেখতে আসমার ছেলের মতোই হবে নিশ্চয়ই। সময়ের ভিতর বসে-বসে সময়কে দিনমান স্টেরিওটাইপিং করে যাচ্ছে ফরসা বেআক্কেল মেয়েলোক।
“সময়ের সাথে-সাথে দৌড়ানো। মানে আসলেই বহুত কষ্ট। বুঝলা?”, মনসুর ডেকের উপর থেকে বলে।
“হুঁ। নজর আসলেই লাগে।” আসমার এক মুহূর্তের জন্য মনে হয়েছিল যে, মনসুর বুঝি বুড়া বয়সে হানিমুনে এসে অবশেষে বউয়ের থট রীড করতে পারছে।
তাও ভালো।
“অ্যাঁ? তেমন… কাদের?”
“অনেকেরই লাগে তো। মায়ের নজর বেশি লাগে—একটা কথা তো অনেকদিনের, মানে আগের দিনের…”
ফোন নিয়ে উপুড় হয় আসমা। ছেলেকে বুকে নিয়ে আসমার আর খেয়াল রয় না যে, ওর জামাই ওর কথাকে পাত্তা দিলো না। মনসুর ডেকের উপর দাঁড়িয়ে নিজের পাতলা ভুরুর উপরের ঝুলন্ত চামড়া ধরে টানাটানি করতে থাকে; চিন্তার সাগর সামনে। ওখানে ডুবে যেতে-যেতে আইসবার্গের মতো এক-নবমাংশ নিয়ে অনিচ্ছুক কর্ণপাতে আসমার দুনিয়ায় ভেসে থাকে মনসুর। বেলাভূমি এখানে নাই। পানির উপর খুঁটি-পোঁতা কটেজ মানে স্থলভাগ। চাইলেই সাঁতারের কাপড় পরে — বা কিচ্ছু না-পরে বারান্দা থেকে সাগরে নেমে যাওয়া যায়। ওইভাবে নেমে যেতে মনসুরের এত ভালো লাগে, মনে হয়, দুনিয়ার সবাই যার-যার কবরে শান্তিতে ঘুমিয়ে আছে। চিতসাঁতার দিতে-দিতে মনসুর ভাবে, “খায়রান, খায়রান। খায়রান মানে গুডনেস। সকলই খায়রান।” আজকে তবু মনসুর সাগরের বুকে কীসের যেন গরহাজিরি দেখতে পায়, কী যেন নাই, আর সেই ‘নাই’টাই অনেক বড়ো হয়ে আছে আর বলছে, “খাই-খাই”; একটা বিরাট পায়াভারী ভ্যাকিউয়াম কোত্থেকে সাঁ সাঁ করতে-করতে একটা শোভাযাত্রার ভিতর দিয়ে নীল মক্ষী হয়ে, ভেলভেটের লম্বা কোট পরে হেঁটে এসে জুড়ে বসেছে।
ঘরে আসমা নিজের ফোনে ছেলের মেসেঞ্জার ঘাঁটতে থাকে পাকা হ্যাকারের মতো; হাফসাকে কোন মোগল আমলে মেসেজ করেছিল ছেলে লেডি গডাইভার সচিত্র কিংবদন্তি, তাই দেখতে থাকে আসমা, আটত্রিশ-কি-উনচল্লিশ বারের মতো। লেডি গডাইভা ঘোড়ার পিঠে, কিংখাবের ঝালর-দেওয়া নীল জিনের উপর ন্যাংটা হয়ে বসে আছে, চুলে তার বুক ঢাকা। গায়ে কোনো গয়না নাই— সমস্ত গয়না গলিয়ে সোনার মোহর বানিয়ে প্রজাদের মধ্যে বিলিয়েছে উন্মাদ বেটি। প্রজানিপীড়ক জালিম জামাইয়ের বিরুদ্ধে দাঁড়ানোর জন্য তাকে শাস্তি দেওয়া হয়েছে, কিন্তু তার মাথা নামে না, চোখ নামে না, বুকের বোঁটা নামে না। অনুগত প্রজার পাল ঘরের কপাট লাগিয়ে দিয়ে বসে আছে; লেডি যতই প্রজারঞ্জক হোন, রমণী তো বটেন, উনার ইজ্জত উনার শরীরে তো বটেক আর তাছাড়া স্বামী-স্ত্রীর মান-অভিমানের ভিতর ঢুকতে নাই; শুধু পীপিং টম অর্থাৎ দরজি হারামজাদা সাহস করে দরজার ফুটায় চোখ লাগিয়ে লেডি গডাইভাকে দেখে ফেলেছে, (নরমাংশ দেবতার ভোগে গেলে নারীমাংশ কেন যাবে না গণদেবতার ভোগে?) সেই পাপে দরজি ব্যাটা তো শেষমেশ গজব পড়ে আন্ধাই হয়ে গেল— ছেলের প্রাইভেসি ঘাঁটায় পাপ তেমন হয় কি? আসমার বুক ধুকধুক করে। ডেকের গায়ে একটা নকল বাঁশপাতা হিংস্রভাবে নড়তে থাকে। পটকা মাছগুলি স্বাস্থ্যোজ্জ্বল ঢেউয়ের সাথে ওঠে-নামে, ভেসে আসে। ডেকের উপর মনসুরের ভয় লাগে। মনসুর ডানে তাকায়, বাঁয়ে তাকায়, তারপর আবার ডানে-অনন্ত সাগরের মধ্যে এমনকি পারাপার সহজ করার জন্য কোনো এক্সট্রা বাতিও নাই। শুধু সূর্য আছে, যা সমস্তকিছুকে ঝেঁটিয়ে সমান করে রেখেছে। কটেজের সারিটা যেই বিন্দুতে গিয়ে S অক্ষরের মতো বেঁকে গেছে, দিগন্ত যেইখানে সাপের কোমর দিয়ে আড়াল করা, সেইখানে আরও আরও মানুষ মনসুরের মতো ডানে-বাঁয়ে তাকাচ্ছে। ওদের কারও চিৎকার যদি থাকেও, শোনা যাচ্ছে না।
 
দরজার বাইরে ধমাধম, চিৎকার। “বুজি, বুজি” করতে-করতে ওদের কটেজের দরজা ধাক্কাতে থাকে গিয়াসউদ্দিন, আসমা তাতে চমকে গিয়ে প্রায় বিবস্ত্র হয়েই “মনচিনি….. আমার মন” বলতে-বলতে দরজার দিকে ছুটে যেতে ধরে। মনসুর ডেক থেকে দৌড়ে ঘরের ভিতর এসে দাঁড়ায় আর আলুথালু-মতন আসমাকে ঊর্ধ্ববাহু দিয়ে ব্লক করে ধমক দিয়ে বলে, “আরে কী! ওইটা কি আবরার নাকি? রিজর্টের ওই পোলাটা, কী জানি নাম? বাথরুমে যাও। কী হইছে তোমার? হাতমুখ ধোও গিয়া, মানে কী একটা…।”
আসমা কাপড় সামলে নেয়, তবে বাথরুমে যায় না। চোখে উচ্চগ্রামের প্রশ্ন; গোঁয়ারের মতো বিছানার উপর বসে রয়, যেন দরজার কাছ থেকে একটা ইশারা পেলেই ছুটে যাবে। গতরাতে ঘুমাতে পারে নাই আসমা। রাত বারোটার দিকে আবরার এই রকম করেই দরজায় ধাক্কা দিয়েছিল। ছেলের যেন খুব শীত। এমন অসহায় যেন রাত্রে ঘুমানোর একটা জায়গা—একটা জায়গা, আম্মা—একটা জায়গাই লাগবে তার। “বাবা, বাবা, কী হইছে?” মনসুর বিছানা থেকে নামতে নামতে পেঁচিয়ে যাওয়া পাপোশের উপর উসটা খেয়েছিল। “আব্বা, আব্বা, পানির উপর দিয়ে হেঁটে আসতেছিল। সামওয়ান। ঈসা আলায়েসসাল্লামের মতো।”
“আলাইহিস সালাম বলে, বাবা।”
“ইয়েস, হিম।” মুমিন, পাকা ছেলে স্বপ্ন দেখে ছোটোবেলার মতো হয়ে গেছিল– ভুল আর নিষ্পাপ। ছেলে নাকি দেখেছে যে, সে বাপের সাথে ওই দুই তক্তার ভেলার মতন ক্যাটামারান না কী যেন, তাই নিয়ে বের হয়েছে, মিমু আটোল পর্যন্ত গেছে আর কালা সমুদ্র ওদেরকে মুখের ভিতর নিয়ে এদিক-ওদিক ঝাঁকিয়ে গার্গল করছে আর তারপর… তারপর ফোয়ারার মতো উঁচুতে তুলে মুখ থেকে ফেলে দিচ্ছে। কাঁপছিল ছেলে। ঘুমের টিশার্টের ঢোলা গলার উপর দিয়ে পাঁজরের হাড় কাঁপুনির দমকে ভেসে-ভেসে উঠছিল। দুইটা চোখ যেন একজোড়া দুরবিনের ভিতর থেকে বেরিয়ে আসছিল—শিং-বাগানো, বিস্ফারিত। আসমা বিছানার পায়ের কাছে পড়ে থাকা কম্বল দিয়ে ছেলেকে জাপটে ধরেছিল। ব্যাকুল আর ম্লান মুখ করে হাত দিয়ে ছেলের মাথার চুল সমান করতে-করতে বলেছিল, “বাবা, বাবা, আম্মা আছি তো, মন। বেশি কষ্ট হইতেছে? স্বপ্ন তো স্বপ্নই, মন”, আর ছেলে বলেছিল, “নট স্বপ্ন। চমৎকার হো গয়া। আম্মা…।”
“কোনটা চমৎকার হইছে?”
“ভিশন। আই হ্যাড আ ভিশন। ইট ওয়জ…”, আর তারপর “আই, আই” করতে-করতে বাথরুমের দরজা খোলা রেখেই বাপ-মায়ের টয়লেটে গিয়ে বসেছিল ছেলে। কম্বলসহ। ছেলে ভুলে গেছিল, তাই আসমাও ভুলে গেছিল তার ছেলে আর ছোটো নাই; পুরু মোজার সাথে চপ্পল পরে শীতের দিনে ভেজা বাথরুমে যেত ছেলে আর পেশাব দিয়ে মোজা ভিজিয়ে একাকার করতো। অনেক করেও শেখানো যেত না ছেলেকে, কী করে না-ছিটিয়ে, না-ভিজিয়ে ভদ্রলোকের মতো বাথরুম করতে হয়।
“আমি ওর রুমে গিয়ে শুইতেছি, নাকি?” আসমার পিছন থেকে মনসুর বলেছিল, ঘুমে গলা-জড়ানো তাই আসমার মনে হচ্ছিল, ছেলেকে নিয়ে মনসুরের কোনো চিন্তাই নাই। বেডসাইড ল্যাম্পের আলো-ছায়ায় মাঝবয়সি মনসুরের ক্লান্ত-ঝুলন্ত বিচির আকার স্পষ্ট হয়ে উঠেছিল। ফুলদানিতে সাজানো লম্বা ডাঁটির ফুলের ছায়া ব্যাঁকা আলোতে আরও লম্বা দেখাচ্ছিল। কটেজের চারিদিক শুনশান আর সমুদ্রের শোঁ শোঁ। পাশের কটেজ থেকে সিরামিকের প্লেটের উপরে স্টিলের চামচ পড়ার শব্দ ভেসে আসছিল স্পষ্ট বিরতিতে; কেউ গভীর রাতে রুম সার্ভিস থেকে খাবার অর্ডার দিয়েছিল নিশ্চয়ই। আসমার ছেলে বাঁচুক-মরুক, জগতের মানুষের খাওয়া- হাগা-লাগা-ঘুমের কোনো বিরাম নাই। আসমার মনের ভিতর একটা সিঙ্গল-মাদার পাখি ক্যাঁচ-ক্যাঁচ করে উঠেছিল। পারলে জামাইকে ও ঘাড় ধরে খেদায়।
“তো সেইটা তো জিজ্ঞেস করার কিছু নাই আর। নাকি? যাও, ওর কটেজে যাও। চাবি আনে নাই, মনে হয়।”
“গিয়ে দেখি ঘর লক হয়ে গেছে কি না। তাইলে তো তোমার…”
“অ্যাঁ?”
“বলতেছি যে, তাইলে তো দেশিভাই, মানে তোমার ওই গিয়াসউদ্দিন, ও তো আছেই। ওরে ডাকবা।”
“সেইটা দরকার হবে ক্যান? রুম সার্ভিসরে সরাসরি কল করবা।”
“আচ্ছা। এই রুমে পানির বোতল দিতে বলব? এক্সট্রা পানির জন্য আবার চার্জ করে দেখলাম।”
“এখন আসছে পানির দাম নিয়া কথা…”, জামাইয়ের চেয়ে আসমার গলা একটু কম ফিসফিসা ছিল রাতের বেলা। এখন দিনের বেলা গিয়াস যখন দরজা ধাক্কাচ্ছে, মনসুরের মনে পড়ল চশমার কথা—বার-ফ্রিজের উপর এক ডান্ডা ভাঁজ করে রেখে দিয়েছিল মনসুর নিজেই, এখন খুঁজে পাচ্ছে না; বয়স্ক মনসুরের সমস্ত চেহারা ঝুলে গেছে। আসমা যেভাবে বসেছিল বিছানার কিনারে, সেভাবে বসে থাকার মধ্যে একটা উদ্বেগ আর তাচ্ছিল্য; একটা সমুদ্রহীন নিরুত্তাপ দিন হলেই হয়তো ওইসবকে বউয়ের মমতার মতন লাগতে পারতো। কিন্তু আজকে তেমন দিন নয়। মেঝের নিচ দিয়ে বইতে থাকা পটকা মাছের ধারা একই রকম ঘন, কিন্তু ক্রমশ শীর্ণ হতে থাকে। গিয়াস দরজার ওইপারে পশুর মতো গুঁতা দিতে থাকে, মাঝে একবার থামে, কার সাথে যেন বিড়বিড় করে কথা বলে, মোবাইল ফোনে না-হয় সামনাসামনি, তারপর আবার দরজায়— তবে এইবার “বুজি, বুজি”র বদলে “স্যার, স্যার” বলতে-বলতে — ধাক্কা দিতেই থাকে। আসমা মনসুরের দিকে এমন রোষের চোখে তাকায় যে, মনসুর “হ্যাঁ, দাঁড়াও… আসতেছি, এক মিনিট”-জাতীয় কিছু বলে গড়গড় করে। মনসুরের মনে হতে থাকে, বুঝি গিয়াস একা না, পুরা আইল্যান্ডের সমস্ত বাঙালি বয়-বেয়ারারা একযোগে ওদের দরজার উপর “খোলেন, খোলেন” করে হামলে পড়েছে। কে জানে কেন! “কে মরছে?”
আসমা বিছানা থেকে নড়ে না। দেখে দরজা খুলে মনসুর গিয়াসকে কী যেন বলছে–এমনভাবে যেন গিয়াসের কোনো একটা জৈবনিক সমস্যার সমাধান করবে মনসুর। জবাবে গিয়াস মনসুরের হাতে রিজর্টের এনভেলপে করে অবিকল সমস্যার মতো দেখতে কী যেন দেয়। আসমা দেখে মনসুরের রোদজ্বলা ফরসা টাখনুর হাড়ের পাশে টিবিয়া না-জানি ফিবুলা – নীল শিরাগুলি দপদপ করছে। মনসুরের পায়ে রাবারের চপ্পল, গিয়াসের পায়ে শু। আমেরিকায় যেমনই হোক, দেশে মনসুর এমনিতে সবাইকে একটা সমতল জায়গা দেওয়ার ভাণ ধরে রেখেছে—তার উপর সবাইকে সেইখান থেকে লীড করে যেন আরেকটা ভালো জায়গায় নিয়ে যাচ্ছে, এমন একটা কর্পোরেট উষ্ণতা আছে মনসুরের। আসমার মতো নয় মনসুর; আমি-তুমি — গানের ভিতর ঘুরবে না সে, আত্মবিশ্বাসের তোড়ে কোনো মাতাল যেমন ফেটে বের হয়, তেমন দুনিয়ার মৃদুমন্দ চক্কর থেকে বের হবে মনসুর আর তারপর পুরা দুনিয়াকে দার্শনিকের মতো জেনারালাইজ করবে। আসমার দেশিভাই, প্রবাসী হোটেলবয় গিয়াসের সাথে মনসুর দাঁড়িয়ে বন্ধুর মতো নিচু স্বরে কথা বলতে থাকে। গিয়াস নিজের চোখ নামিয়ে, একটা হাত কোমরের কাছে নিয়ে ইউনিফর্মের উপর দিয়ে প্যান্টের বোতাম ধরে টানতে থাকে আর দাঁড়িয়ে-দাঁড়িয়ে মনসুরের কথার জবাব দিতে থাকে। আসমার নাকে আবার সমুদ্রের পচা গন্ধ লাগে। সর্বনাশের সুতা ঝুলছে আসমার নাকের সামনে আর ক্রমাগত প্রোভোক করছে সুতা বেয়ে ছাদে উঠে গিয়ে তারপর মাকড়সার দৃষ্টি দিয়ে ছেলেকে আঁতিপাতি খুঁজতে। মনসুরের ফোন থেকে ছেলেকে আরেকবার ফোন করে দেখে আসমা—বাপ-ছেলের ফোন রোমিং করা ছিল— আর ভাবে, এই বুঝি ছেলে কথা বলে উঠবে ওই পাশ থেকে- “ একটা জায়গা, আম্মা, একটা জায়গা”, “কই গেলি, আব্বা আমার, মনচিনি?”-আসমার বুকের মানিক হারিয়ে গেছে।
মনসুর মুখ কালো করে বসে বিছানার উপর। তারপর সে আসমার দিকে কোনোমতে তাকায়। বলে, “আবরার চেক আউট করছে আধা ঘণ্টা আগে। সী-প্লেন ধরছে।” ছেলে এসে গতরাতে পাশের বালিশে মাথা রাখার পর থেকে আসমা নিজের পেটের ভিতর একটা হৃৎপিণ্ডের ধুকপুকানি টের পাচ্ছিল, ছেলে পেটে থাকার সময়ও পেত আর নার্স হাসতো; জন্মের সময় অনেক জ্বালিয়েছে ছেলে- ছেচল্লিশ ঘণ্টার লেবার পেইন। কিন্তু ওই ধুকপুকানিটার কথা মাথার একটা সান্দ্র স্তরে ভেসে থাকছিল, দেখে লেবার পেইন সয়ে গেছিল আসমার; আব্বা সিজারিয়ান করাতে চায় নাই, আমেরিকার ডাক্তার হলেও চাইত না নিশ্চয়ই। এখন সেই রকম দ্বিতীয় একটা ধুকপুকানি আসমার পেট থেকে বুকে, আবার বুক থেকে পেটে ভ্রমণ করছে। আসমা অপেক্ষা করছে, কখন সেটা বুকে এসে থেমে যায়, কিম্বা ফেটে পড়ে হাইজ্যাকড বিমান যেমনভাবে ফাটে। মনসুর দরজার বাইরে গিয়াসকে রেখে রিসেপশন লাউঞ্জের দিকে হাঁটা দেয়, প্যান্টের ভিতর শার্ট আর শার্টের পকেটে মোবাইল গুঁজতে গুঁজতে, আবরারের পাসপোর্টের ফটোকপি হাতে নিয়ে—”আমেরিকান হাইকমিশনে ফোন করব?” জিজ্ঞেস করে আসমাকে। আসমা জিয়ল মাছের মতো শুকনায় শরীর আছড়ায়, জামাইয়ের কথার জবাব দেয় না। সে কেন, কেন, কেন মরে গেল না ছেলে জন্মের দিনই! মনসুর চোখের সামনে থেকে দূর হয়; দরজার ওইপারে গিয়াস দেখে আসমার ভারী শরীরটা প্রায় ভাসতে ভাসতে ডেক পর্যন্ত যাচ্ছে আর তারপর পানির উপর শব্দ করে গড়িয়ে পড়ছে। এত ভোঁতা একটা মুভমেন্ট—আসমা নিজেও যেন ভাবতে পারে নাই, ও মেঝে থেকে সাগরে গিয়ে পড়বে। পানির নিচে ওজনহীনতার মতো একটা ব্যাপার, তার মাঝে আসমা জেলিফিশের মতো শুঁড়-কর্ষিকা ক্ষণে খুলে, ক্ষণে গুটিয়ে জামাকাপড়ের ঝুল নিয়ে এমন একটা মেস তৈরি করে—উঠবে কি উঠবে না ও পানি থেকে কখনো, সেটা বোঝা যায় না। যেখানে যেখানে কাঁটা-কাঁটা প্রবাল নাই, সেখানে সেখানে কেকের মতো চাপ-ধরা ভেজা বালি। হায়, হায়, হায় গো! কে ডেকে নিয়ে গেল? ডাকিনী, কুহকিনী, যোগিনী, নাগিনি, মায়াবিনী আর ওইসব মাগিরা ট্র্যাপে ফেলল আসমার ছেলেরে! অধম মায়ের সন্তান আজ কোথায় লুকাল?
 
প্রিয় ইলিচ দাদু
আমার নাম সাদেক মনসুর আলি। ডাকনাম মন্টি। আমি সিলেটের সন্তান। চা আর কমলালেবুর দেশ সিলেট। এইখানে অনেক মণিপুরি শাড়ি আর গোলা পায়রা-কবুতর পাওয়া যায়। আমার দাদি বলেছেন গোলা পায়রা হচ্ছে হারামাইনের পাখি, তাই খাওয়া হারাম। আমার দাদির খালাতো বোনের পুরা পরিবার গত বছর ফুটকরা মাছ খেয়ে মারা গেছে। ফুটকরা মাছকে সুরিটোলায় অনেকে পটকা মাছ বলে। সুরিটোলা ঢাকায় অবস্থিত। রাশিয়ায় ফুটকরা মাছকে কী বলে ডাকে?
স্কুলের লাইব্রেরিতে আমি তোমার জীবনী পড়েছি। আমি এই বৎসর স্কুলে প্রথম হয়েছি। চাচ্চু আমাকে একটি সাঁজোয়া গাড়ি (খেলনা) উপহার দিয়েছেন। আমি কয়েকদিন পরই বড়ো হয়ে যাব এবং তখন একটা সত্যিকারের সাঁজোয়া গাড়ি চালাব বলে আশা করি। আমি যুদ্ধও করতে চাই। আমাদের স্কুলে একটা গুজব ছড়ানো আছে যে, দস্যু প্যাপ নাকি আবার ফেরত আসবে। সে নাকি আমাদের গাড়ি আর জ্যামিতি বক্স কেড়ে নেবে, আমাদের বই, খাতা, পেন্সিল সব পুড়িয়ে দেবে, আমাদেরকে অনেক মারবে! শুধু তাই নয়, আমাদেরকে তার শুকরের খোঁয়ার দেখাশোনার কাজও করতে হবে, যদিও শুকর হারাম। আমি চাচ্চুকে জিজ্ঞেস করেছিলাম, কিন্তু তিনি আমাকে বলেছেন, “হাক, জিম আর তুমি আগে তাড়াতাড়ি বড়ো হও। এখন তোমাদের পড়াশোনার সময়। খুব শিগগিরই আমরা একটা নতুন, গোপন দুনিয়ার খোঁজ পাব, যেখানে পৃথিবীর সব দেশের সব হাক আর জিম রা সংকেতের ভাষায় একে অন্যের সাথে যোগাযোগ করতে পারবে। তখনই যুদ্ধের মূল পরিকল্পনা হবে। তুমি সেখানে তোমার সর্বস্ব নিয়ে ফাইট করতে পারবে।” আর বিশেষ কী? দাদু, তুমি মেহেরবানি করে চাচ্চুকে বলে দিও, আমিও রেড আর্মিতে জয়েন করতে চাই।
তোমার স্নেহের
সাদেক মনসুর আলি (মন্টি)
 
“…The only war here is a war
of silence between blue sky and sea,
and just one voice, the marching choir’s, is raised
to draft new conscripts of the ancient cry
of “Onward, Mohammedan Soldiers,” into pews
half-empty still, or like a glass, half-full.
Pinning itself to a cornice, a gull
hangs like a medal from the serge-blue sky.
Are these boats all? Is the blue water all?
The rocks surpliced with lace where they are moored,
dinghy, catamaran, and racing yawl,
nodding to the ground swell of “Praise the Lord?”
398 likes
<@AbrarMAli is ruminating with my local friend, philosopher and guide Muhammad Ghias Uddin at Kolhufushi Island >
View all 235 comments
 
কোলুফুশি লাইটহাউজ—তার পাশে পরিত্যক্ত মসজিদ। শহর থেকে দেড়শ কিলোমিটার দক্ষিণে ওরা। সুনামিতে মসজিদ ভেঙে পড়েছে। মিনারের পশ্চিমপ্রান্তের কাঠামোটা অটুট, পুবদিকের দেয়াল ফোকলা কিন্তু পশ্চিমে তাসের স্ট্যাকের মতো দগদগে ধারালো প্রান্ত। কয়েকটা ইট জড়ো করে উনুন বসিয়েছিল কেউ; তাতে কালিঝুলি আর আধপোড়া কাঠের চিহ্ন। ভাঙা খোঁড়া, জলকান্দা, প্লাস্টিকের ফোটোফ্রেম, মোবাইল ফোনের নষ্ট ব্যাটারি ছড়িয়ে আছে চারিদিকে। কয়েক গজ দূরে বালির ঢিবি, এখানে-ওখানে ঘাসফুল আর আগাছা। আবরার সাবধানে জানতে চায়, এই দ্বীপ পর্যটকদের জন্য রেস্ট্রিকটেড কি না। গিয়াস ঘুরিয়ে উত্তর দেয়; আবরারের হিসাব আলাদা। “আপকা আব্বুজি শরাব নেহি পিতা”, গিয়াস সাবধানি কিন্তু দৃঢ়, পাক্কা ও আত্মসন্তুষ্ট—ঈমান এনেছে গিয়াস। গিয়াসের অন্তঃকরণ ঘোলা নয়, যে-কোনো জিনিস হাজারবার দেখে পুরানো করে ফেললেও তারপরেরবার দেখার সময় আবার নতুন চোখে দেখার ক্ষমতা রাখে সে—এমন নেক, খোলা, এলিপ্টিক্যাল মুখব্যাদানসহকারে তাকায় যে, তার সঙ্গী যদি কেউ থাকে, হাঁ করে তাকানোর ক্রিয়াটা সেই ব্যক্তিতেও সংক্রমিত হয়; আঙুল নেড়ে নেড়ে কিচ্ছু দেখানোর প্রয়োজন হয় না। আবরারের পায়ের নিচে রাবল মানে ইট-সুড়কি চুরমুর করে ভাঙছে; ওরা যত আগাচ্ছে, তত জোরে জোরে ভাঙছে। সামনে কোনোমতে দাঁড়িয়ে থাকা পিরামিডের কংক্রিটকঙ্কালটা। সুনামির পর থেকে ওইটাকে প্রতিদিন নিয়ম করে কেউ আকাশ থেকে চাপ দিয়ে-দিয়ে চারকোনা বানিয়ে দিচ্ছে; ভাঙা মসজিদ আর ভাঙা লাইটহাউজ সমান-সমান হয়ে প্রায় পাশাপাশি বসে আছে। আবরারের সাথে হাঁটতে-হাঁটতে গিয়াস অনর্গল কথা বলে যাচ্ছে— পুবদিকের বালিয়াড়িটা আগে অত চওড়া ছিল না, বাড়িতে ওর শ্বশুরের বড়ো বাথান আছে, গরু আর বন্যায় ভেসে যায় না আজকাল—একটা বুড়া গরুর নাম বদলে নাকি গিয়াসের সুপারিশে রাখা হয়েছিল গরিবে নেওয়াজ; বড়ো পয়া ছিল নামটা। বাড়িতে যাওয়া হয় নাই গিয়াসের গত কয়বছরে একবারও। শ্রীলঙ্কা হয়ে রাতের ট্রলারে করে এইখানে এসেছিল গিয়াসরা আঠারোজন; শহরে ব্যাংকের বিল্ডিংয়ে ক্লিনার ছিল ওরা পনেরোজন; রিজর্টের চাকরি পেল পরে ওরা পাঁচজন; সেই পাঁচজন আবার বাকিদের মধ্যে আটজনকে টেনে আনলো। সুনামি গেল। এর-ওর বাঁচা-মরা-নিরুদ্দেশ—ওইসবও গেল। এরপরে আবার গুজব রটল যে, নুহের দুই নম্বর প্লাবন নাকি আসছে আর দ্বীপ নাকি পানির তলে চলে যাচ্ছে- মহাবিপদ। এতে দুবাইয়ের শেখদের দ্বীপ কেনা আর রিজর্ট বানানোর তেল কমতে থাকল। গিয়াসদের সংখ্যাও কমতে লাগল; ডিটেনশন সেন্টারেও তো ছিল জনাকতক। কমতে কমতে ওদের দলের সাইজ এগারোতে নেমে আসলো আর ততদিনে গিয়াসরা দ্বীপে শিকড় নামিয়ে দিয়েছে। এখন কোলুফুশি ফুটবল টিমের হয়ে গিয়াসরা খেলে নাকি প্রত্যেক বছর, মানে গত বছর পর্যন্ত খেলেছে, শুধু একবার শহরের বি-টিমের কাছে হেরেছে নাকি ওরা। গিয়াস মুখ কালো করে বলে যে, এই বছর টিম অর্ধেকই হয়ে গেল, খেলা হবে না। অনেকে সিরিয়া চলে গেছে। কার কথা বলতে গিয়ে গিয়াসের চোখ জলে টসটস করে ওঠে, বারবার বলতে থাকে, “স্যরি চাইছি, আমি স্যরি চাইছি”-স্যরি চাইছে গিয়াস, তবু ওই মানুষটার ঝুলতে হলো। আবরারের মনটা খারাপ হয়; ও নিজেও যাচ্ছে তো; না গেলে হয়তো একটা নতুন জীবন কল্পনায়—মানে এইখানেই—বসাতে পারতো। ফুটবল হবে না হয়তো, ফিল্ড হকি বা রাগবি। কিন্তু খেলায় মজে থাকা কী কুৎসিত! তেমন থাকতে হলে দুনিয়ার সাধন-সম্ভাবনাকে যেভাবে ভুলে থাকতে হয়, সেই ধাপ পার হয়েই না ও এইখানে এসেছে! এখন আর থামার উপায় নাই। সর্বজনাব মালিকের কাছে একবারে ফাইনাল কমিটমেন্টে বাঁধা পড়ে গেছে আসমার ছেলেটা।
আবরারের চুলে বাতাস লাগে, নারিকেল গাছ নত হয়, কিন্তু গিয়াসের সিঁথিকাটা চুল জায়গা থেকে নড়ে না। ভিড়ানো চার্টার বোট—লোকালরা বলে হঢু, দ্বীপ-টু-দ্বীপান্তরে যাওয়ার বাহন—ব্যাকগ্রাউন্ডে রাখতে গেলে লাইটহাউজ পাওয়া যায় না; তাই আবরার একবার লাইটহাউজসহ, আরেকবার বোটসহ সেলফি তোলে; গিয়াস বলে, মোবাইল ফোনের টাওয়ারের নিচে গিয়ে দাঁড়ালেই ফেসবুক চালানো যাবে; আর তারপর তো ফোনের আওতা থেকে একদিন সবাইকে দূরে চলে যেতেই হবে; গিয়াসের তো নিজেরই বিশ্বাস হয় না যে, একদিন সে ভাবত, লোকে বুড়া হলেই শুধু ইবাদত করে। আবরার গিয়াসকে মাঝে-মাঝে সহ্য করতে পারে না—দিনদুনিয়ার চাতুরি ধরার বুদ্ধি নাই লোকটার, শুধু যেইসব চাতুরির কথা লোকে বলতে-বলতে মুখস্থ করে ফেলেছে, তেমন চাতুরির সাথে একটা বোঝাপড়া আছে, অংশগ্রহণ আছে, কিন্তু এদিকে আবার একটা নির্লিপ্তি দিয়ে ওই বুদ্ধিহীনতাকে স্বভাবে ব্যালেন্স করে রেখেছে সে। আবরার গিয়াসকে বলে যে, ও ফেসবুকে তেমন যায় না, তবে ইনস্টা আছে। এদিকে ক্যাপ্টেন মামুন আর শেফ গোপাল বোটের চাতালমতন জায়গাটায় ডুবি ধরিয়েছে, কর্মবিরতির সময়ে এই রকম ব্যত্যয় চলে; গিয়াস হাঁ-হাঁ, না-না করে উঠে ওদের বলেছে যে, ওর ভাইয়া ওইসব খাবে না। আবরার ভদ্রতা দেখিয়ে ইঙ্গিত করে যে, গিয়াস চাইলে ওদের সাথে বসতে পারে, কিন্তু গিয়াস তো প্রশিক্ষিত অনুচর-জিভ কেটে আর নাক-কান মলে নাটকীয় ভাবসাব করে আর তারপর এক পায়ের স্যান্ডেল খুলে টুথপাউডারের মতো দেখতে শাদা বালিতে গোড়ালি ঘোরাতে থাকে। শ্রমিক লোকেরা এইখানে জলবায়ুর মতো উষ্ণ, আর্দ্র— গায়ে জলার ধারের ঘাসপচা গন্ধ; ওরা ঘাসের মতোই মাটির কাছ দিয়ে জলের কাছ দিয়ে জিঘাংসায় হিসহিস করে বইতে চায়, কিন্তু গোড়া থেকে নড়তে পারে না, কোথাও যেতে পারে না — মূলাবদ্ধ হয়ে জীবনের ফন্দিফিকিরে ফেরে কেবল। গোপালের নাকি হাকুরা-হুরা দ্বীপে পরির মতো দেখতে এক মাশুকা আছে, রিজর্টের স্পাতে জুনিয়র মাসাজ থেরাপিস্ট, তার জয়েন্ট মাসাজ নাকি দখিন সাগরের এই দিকে জগদ্বিখ্যাত, চাহনেওয়ালাদের গা মটমট করে ভেঙে-গুঁড়িয়ে দেয় নাকি সে, আর ‘একবার মাসল মেঁ উৎসব রচ যায়ে তো…’ ওই ধস্ত পুরুষগুলি নতুন, ভিরাইল পুরুষ হয়ে বেরিয়ে আসে, যেমন বেরিয়ে এসেছে গোপাল নিজে, কাগজের পদ্মফুলের কোরকের ভিতর থেকে, মাছ মারার নৌকার জীবন, জেল-জরিমানা, ডিটেনশন সেন্টারের ট্রমা থেকে। আমেরিকান মক্তবে শেখা উর্দু দিয়ে আবরার ওদের সাবটেক্সটগুলির নাগাল পায় না, তাই ওদেরকে একটা চিহ্নে, একটা ‘শেআরে’ ছোটো করে আনা ছাড়া আবরারের আর কিছু করার থাকে না। ওরাও তা-ই করতে থাকে। আবরারের অতিউচ্চারিত ক-খ-গ-ঘ মন দিয়ে শুনেও ওরা না-শোনার ভাব করে। ক্যাপ্টেন মামুন স্বল্পভাষী, তার উপর বারান্দাওলা হ্যাট দিয়ে আধাটুক চোখমুখ ঢেকে রেখেছে, তার মধ্যেই তড়িচ্চুম্বকীয় আবেশ কাজ করে, অর্থাৎ আবরারকে মিরর করে মামুন—’ফাসেক’ বলে কাকে যেন। গোপাল আর গিয়াস কিছু না বুঝে হাসে। কথায়-কথায় গোপাল গিয়াসের উপর কী নিয়ে যেন খাপ্পা হয়; গিয়াস ‘ইন্ডিয়া-ইন্ডিয়া’ করতে থাকে—”হেহ, মলদ্বীপ ডাকে আবার কথা কয়… ভাবছে, মল মানে বুঝে না কেউ।” গোপাল রাগ করে আবরারের দিকে চেয়ে হাসে। আবরারকে বৃথা সাক্ষী মেনে বলতে থাকে, হারামিকা অওলাদ গিয়াস নাকি প্রতি জুম্মাবারে বোটের কিচেনে এসে বালতিভরে রসুনবাটা নিয়ে যায়—এমনই এক জুম্মাবারে ককটেল বানিয়ে খাওয়ানোর আবদার করেছিল আর তারপর মাতাল হয়ে শেঙ্কের বোতল ভেঙে একাকার নাকি…. কন্ট্রোর বোতল উপচে কাঠের মেঝে কমলা হয়ে গেছিল আর ক্যাপ্টেন মামুন একহাতে নাক চেপে ডানঘাড়ের পিছন দিয়ে সিলিংয়ের দিকে তাকিয়ে-তাকিয়ে মেঝে ঘষে কমলা বমি পরিষ্কার করেছিল, “অ্যায়সে-অ্যায়সে করকে” বলে বোটের উপর চার হাত-পায়ে অভিনয় করে দেখায় গোপাল। গিয়াস লজ্জা পেয়ে চুপ করে যায়, কিন্তু মামুন হাসতে হাসতে পা তুলে এক লাথি দেয় গোপালকে; গোপাল পানির উপর পড়তে-পড়তে সামলে নেওয়ার অভিনয় করে; কবে নেশা করে কী করেছিল, তার স্মৃতিচারণ আরেকবার নেশা করে করলেই ভালো হয় বুঝি। মামুনের মেজাজ হালকা লাগে, বাতাসের সাথে এলোমেলো হয়ে গড়িয়ে যেতে থাকে। গাঁজায় টান দিয়ে মামুন মাথার ভিতর ক্রমে দুই জাহান দেখতে থাকে, দুনিয়ার সমস্ত টাইট কণিকার বাঁধুনি আলগা আর খোলাসা হয়ে আসে আর সে কথা কম, গান বেশি গাইতে থাকে ভুলভাল উর্দুতে- “সুরজ মেঁ লাগে ধাবরা, ফিরতকে কারিশমেসে—বুত হমকো কহে কাফির, পুছো তো কভি পি হ্যায়?” গোপাল ওর ফোন থেকে নতুন শেখা ককটেলের ছবি দেখায়—বিড়ালের মতো মোলায়েম সফেন হুইস্কি সাওয়ারের রেসিপি; মামুন আমোদিত চোখে নীরবে চেয়ে থাকে। আল্লামা শিহাবুদ্দিন সাহেবের ওয়াজ—সাইন্স বিষয়ে, তাই নিয়ে গিয়াস লম্বা-চওড়া কথা বলে, মিশিং লার্নিং নামে একটা নতুন আবিষ্কার নিয়ে উত্তেজিত থাকে; মামুন তাই নিয়ে ছিক করে হেসে ওকে শুধরে দিতে চায় আর পাছে নিজেও ভুল করে ফেলে, সেই ভয়ে টুপির নিচ দিয়ে আবরারের দিকে তাকায়। গোপাল বসা থেকে উঠে বেল্টের বাল খুলে নতুন করে বাঁধে। একটা মাগরুর বাতাস এর মধ্যে হুড়মুড় করে লাইটহাউজের দিকে যেতে ধরে, বোটটা দশ সেকেন্ড টলে উঠে তারপর সামলে নেয়। আবরার ওই বাতাসের আগা-মাথা বোঝে না, কিন্তু গিয়াস বোঝে। আবার বোঝেও না বুঝি। আবরার গিয়াসদেরকে বলে, সে নাকি পাঁচ মাসে তার মায়ের পেট থেকে বের হয়েছিল। নবি দেখছে রকমের চেহারা করে গোপাল আবরারের দিকে চায়, তারপর মুখ হাঁ করে গিয়াসকে কিছু বলতে চায়। গিয়াস অন্যদিকে তাকিয়ে থাকে, কারণ নইলে হেঁ-হেঁ করতে-করতে স্বীকার করার নাটক করতে হবে যে, আবরার যেহেতু দারুণ ইস্পেশাল, সেহেতু ভ্রূণ-আবরার তিন মাসে বের হলেও অবাক হওয়ার কিছু নাই।
আবার বাতাস দেয়। এক ধাক্কা থেকে আরেক ধাক্কার মাঝের বিরতির সময় কমতে থাকে বুঝি। নারিকেলবাগানে ভূতের হাওয়া কোন শিশুকালে শুনেছিল কে, নাকি শোনে নাই—কানের কাছে বাতাস সেই সুরে “ ও ভাই, ও ভাই, ও ভাই” করে গান গায়, দুই পর্দার মাঝে ওঠে আর নামে। এই লোকগুলিকে টাইট করে জড়িয়ে ধরে আবরারের বলতে মন চায়, “ও ভাই, ও ভাই, ও ভাই।” আরেক পুরুষের উপর তীব্র সৌহার্দ্য আর অবিশ্বাস একসাথে আরোপ করে পুরুষ কেমনে চামারের মতো বিবর্তনের ধর্ম পালন করে, সেটা আবরারের আগে দেখা হয় নাই। চারিদিকে সমস্ত এত পুরুষালি; আবরারের আম্মা বা ঝামেলা খালা বুঝি দেখেছে এইসব। আবরারের বসুন্ধরা জননীই-নারীই-বিনুনির নকশার সাথে কলিজা বেঁধে রাখা, আত্মার সাইজ ছোট্ট-পেতিত-পারস্পরিক বিশ্বাস আর বেদনায় দ্বন্দ্বমুখর। এদিকে যেই না ক্যাপ্টেন উঠে গিয়ে চাবি দিয়ে স্টীলের আইস বাকেটের তালা খোলা শুরু করে, অমনি ধাতু ঘষটে যায় আবরারের কানে–ওর বাপ মনসুরের মাজা দাঁতের হাসি শিন-শিন করে ওঠে মনের মধ্যে; এমনিতে মনসুরের হাসি নিশ্চয়ই তেমন না, কিন্তু চেনা পুরুষ লাগবে আবরারের একজন— ধাতব দুনিয়ার সাথে একাত্ম হতে। তেমন ব্রাদারহুড কি আর সামান্যে পাওয়া যায়?
 
সুনামির সময় কেমন বাতাস উঠেছিল, গিয়াসরা ভোলে নাই। দালানের মতো বড়ো- বড়ো ঢেউ—দক্ষিণ সাগরের রান্নামারি দেও, যাকে পুরাকালে তাবরিজের পীরসাহেব বশ করে আবার সাগরতলে পাঠিয়ে দিয়েছিলেন দেখে রাজারাজড়াসহ পুরা জনপদ মুসলমান হয়ে গেছিল, সেই দানো আবার ফিরে এসেছিল। টহলনৌকায় ছেয়ে গেছিল আইল্যান্ড রিজর্টের তটরেখা। হাইড্রলিক হর্নের শব্দ চারিদিকে। কেয়ামত এত তাড়াতাড়ি আসবে, গিয়াসরা তেমন ভাবে নাই। এমনকি কেয়ামত নিয়েও গিয়াস কোনোদিন ভাবে নাই; নিজের পাপ, নিজের পরিণতি, নিজের ঘামের গন্ধ ইত্যাদি নিয়ে কে কবে ভাবে? রিজর্টের ভিতর মৌচাকের অভ্যন্তরের ব্যস্ততা ছিল সেইদিন প্রতিদিনের মতো। গিয়াস সেই সময়ে খানা খাচ্ছিল—টিফিন বক্সের ভিতর থেকে টুকটুক করে তুলে, বক্সের ঢাকনা দিয়ে ঢেকে। প্রথমে মাটি একটু দুলে উঠল—গিয়াস টের পেয়েছে কি পায় নাই, কোথা থেকে কে এসে দুনিয়ায় পাতা উলটিয়ে দিলো, বাতাসে ক্যাপ্টেন মামুনের টুপি উড়ে গেল। ঢেউটিন দিয়ে একটা গুমটিঘর বানানো হচ্ছিল—ম্যানেজার ডাকত শেড, তার চাল উড়ে গেল লম্বালম্বি গতিপথে। দুইটা পামগাছ কবে থেকে দুই সান্ত্রির বর্শার কায়দায় গুণচিহ্ন বাগিয়ে দাঁড়িয়ে ছিল—তা সেই পোক্ত গুণচিহ্নও ছুটে গেল আর বিহ্বল গাছ দুইটা হুমুশুম করে মাটি কামড়ে উড়তে থাকল।
সেই রাতে গিয়াসের জ্বর উঠেছিল বুঝি। সাতাশি দ্বীপের সাতাশি রিজর্টের উপর দিয়ে আজাবের যেই রাত গেছিল, পানির মতো সেই রাতের ভিতর থেকে সাঁতরে গিয়াস তীরে উঠেছিল। স্বপ্নের ভিতর গিয়াস কোলুফুশির মসজিদের ভিতর ঘুমিয়েছিল। কী করে এই দ্বীপ পার হয়ে ওই দ্বীপে গেছিল, স্বপ্নে সেইসব দেখে নাই গিয়াস। শুনেছে শুধু সিঁউ-সিঁউ বাতাসের গর্জন আর তার ভিতরে ও ছুটেছে আলকুশি, বোতামফুল আর বিছুটির ঝোপ পার হয়ে। স্বপ্নে একটা কুকুরও—কুত্তি — মসজিদের ভিতর বিহ্বল চোখ করে ঘুরছিল। চোখের আন্দাজে কিছু ধরতে চেয়েছিল গিয়াস: কুকুরটার মাসিক হয়েছিল—ওই জায়গা দিয়ে টুপটাপ করে পাতলা রক্ত পড়ছিল, তাতেই না গিয়াস বুঝতে পারল যে কুকুরটা মেয়ে-কুকুর আর তাতেই না মায়া হলো গিয়াসের আর হারামের উপর হারাম জেনেও খেদাল না। এমনিতেও গিয়াসের জগতে সত্তরভাগ হারাম; প্রতি চার হাত মাটিতে তিন হাত পানি, প্রতি চারজন লোকের মধ্যে তিনজন অন্য দুনিয়া থেকে আসা ট্যুরিস্ট, সূর্যের নিচে কাপড় খুলে উপুড় হয়ে পড়ে থাকা প্রতি চারটা মেয়েলোকের মধ্যে তিনজনের পিঠ শাদা, তাতে আবার লাল-লাল তিল। চারটার মধ্যে আরেকটা মেয়েলোকের জায়গা না হয় এই কুত্তিটাই নিল! মসজিদের সামনে গোছা-বাঁধা ঋজু নারিকেলগাছগুলি, যেগুলিকে সমুদ্রের ভিতর থেকে স্পীডবোটের উপর থেকে দেখলে প্রজ্জ্বলিত আগরবাতির মতো লাগতো, সেগুলি আর সরলরেখা ছিল না, নুয়ে-নুয়ে পড়ছিল স্বপ্নে। স্বপ্নের ভিতর স্বপ্ন দেখেছিল গিয়াস—স্বপ্নের ভিতরই ইমাম সাহেব ডেকে তুলেছিলেন তাকে। কী প্রসঙ্গে যানি একঘেয়ে সুরে বলছিলেন, “কোনটা চাই? বাতেনি জ্ঞান নাকি জাহিরি?” মানে প্রাণের ভয়ের মধ্যে যেটা প্রারম্ভিক ভয়, সেটা গিয়াসের মিটে গেছে ওই স্বপ্নেই আজীবনের মতো। গিয়াস ধড়মড় করে জেগে উঠেছিল, টের পেয়েছিল মণি খসেছে। গিয়াস কখনোই ভয় থেকে রোমাঞ্চ আলাদা করতে পারতো না, কে-ই বা পারে? মৃত্যুভয় আর পবিত্র একটা রুহুর সামনে দাঁড়ানোর ভয় এই রকম উত্তেজক। স্বপ্নে রজঃস্বলা কুত্তি দেখে উঠে গিয়াস টের পেল, ক্যাম্পে গাদাগাদি করে মানুষ ঘুমিয়ে আছে আর সে ঘুমিয়ে আছে তাদের মাঝখানে। খাটের নিচে পানি থইথই; কেশবতীর মাথার মতো দেখতে ভাসমান শেওলা। ঘাম আর প্রস্রাবের গন্ধ চারদিকে। জেটি গেছে, রিজর্ট গেছে, রিজর্ট গেছে, মসজিদ গেছে, চাকরিও কি গেছে? জানটা যায় নাই শুধু। আল্লাহ, আল্লাহ… শুকুর আলহামদুলিল্লাহ। কিন্তু এই যে ভোররাতে ঘুম ভেঙে ওঠার একটা মুহূর্ত, যেই মুহূর্তে স্বপ্নে একটা মসজিদে একটা নোংরা কুকুরের সাথে শুয়ে থাকাকে বাস্তবে একদল মানুষের সাথে শুয়ে থাকার চেয়ে ভালো মনে হয়, গিয়াসকে শান্ত থাকতে দেয় নাই। বামহাতে প্যান্টের ওই নোংরা জায়গা ঢেকে রেখে গিয়াস ডুকরে কেঁদে উঠেছিল। চোখ বন্ধ করে সে শুধু চোখে লবণপানির ঝাপটা টের পেয়েছিল। জলোচ্ছ্বাসের ভিতর একটা নারিকেলগাছের আগা ধরে যখন ভেসেছিল গিয়াস, থুতনির যেই বিন্দু পর্যন্ত পানি উঠে গেছিল, সেই বিন্দুতে এখন গিয়াসের এক মুঠি দাড়ি। সেই রাতের পর দীর্ঘদিন গিয়াস পানির দিকে তাকাতে পারতো না আর ওইজন্যই অপলক তাকিয়ে থাকত পানির দিকে। কী যেন টানতে থাকত তাকে পানির দিকে—ত্রাস, সর্বনাশ এইসবের দিকে, তাই সে রিজর্টের ওপেন-প্ল্যান বারের ময়লা গ্লাস-ডিশ ধুতে ধুতে খোলা আকাশের দিকে চেয়ে থাকত। সেই আকাশ দেখতে লাগতো পানির মতন; তখন গিয়াসের মনে হতো নারিকেলগাছ ধরে সেই যে সেইদিন গিয়াস ভেসেছিল পানির উপর, সেইদিন কেন সে পিড়িং করে আকাশে উড়ে গেল না! বড়ো করে একটা দম নিয়ে ফুসফুসটাকে গ্যাসবেলুনের মতো ফুলিয়ে সে কি পারতো না এইসব থুয়ে উড়ে যেতে? আকাশও পানির মতো টানতে থাকত তারপরে; তখন কিছু একটা তাকে করতে হতো সেই টান প্রশমন করতে। সেই সময়ে হাতের কাছে ছিল যা, তাই দিয়ে সেরেছিল। মণি খসানোর গুনাহ যখন তার অন্তরাত্মা সম্পূর্ণ কালো করে ফেলল, তখন ক্যাপ্টেন মামুন তাকে নেশা চেনাল। নেশার সময় গোপাল একটা খেলা চালু করল, যেখানে ওদের প্রত্যেককে সুনামির স্মৃতিরোমন্থন করতে হতো, কিন্তু সেইটা করতে হতো আগের বারের চেয়ে গল্পটা একটু বদলে নিয়ে আর নইলে এক গল্প শুনতে-শুনতে সেই গল্পের পুরানো ক্রাইসিসকে উচ্চতর আর তীব্রতর করতে-করতে গোপালের নাকি সুসাইড করতে মন চাইত। গিয়াস দমে দমে বিড়বিড় করে আল্লাহকে ডাকত। মালিকের সাথে সম্পর্ক যা, তা দিয়েই সুনামিকে বুঝতে আর বোঝাতে হতো গিয়াসের। প্রথম-প্রথম কৌটা খুলে তিন-চার গুলি হাজমোলা বের করে খেত ওরা। তারপর ডুবি। এই নাম ছাড়াও আরও নানান নামে নেশাকে ডাকত ট্যুরিস্টরা— যে সমুদ্র আরেকটু হলে গিয়াসকে মারতে যাচ্ছিল, সেই সমুদ্রে এসে ও-শালারা কেলি করে। শুরুতে বেদম রাগ উঠত গিয়াসের, পরে ওই রহমানুর রহিমের কথা ভেবে কী জানি হিসাব মেলাত, রাগ শান্ত করতো। এমনি করে নেশার মধ্যে দিয়ে বড়ো করে দম নিয়ে উড়ে যাওয়ার খিদা আর ওইসব ওইসব আগুন গিয়াস অন্তরে জুড়াল।
“না না। উস বান্দি-কা নাম আলম আমলুদ্দি।”
“না তো। আমাল আলামুদ্দিন।
“কামাল জামালুদ্দিন। “
“জালালুদ্দিন মুহাম্মদ আকবর।”
“কৌন?”
“ওই চুপ! জাজ কুলুনির বউ। সম্মান-কে সাথ বাত কর।”
“কিউ? ভাবি হ্যায় হমারা? কুলুনি কেয়া হমারা ভাই লাগতা হ্যায়?”
“শালা”, বিড়বিড় করে গিয়াস। আবরার কী বুঝল না-বুঝল ভেবে আবরারের দিকে চেয়ে বোকা-বোকা হাসে আবার। আবরারের আব্বা-আম্মা যেই কটেজে তশরিফ রেখেছেন, সেই কটেজেই নাকি জর্জ ক্লুনির বউ উঠেছিল। লোকটা নাকি আমেরিকার নায়ক; একটু বুড়া। বউ মুসলিম। মাথায় কাপড় দেয় না। উকিল। দেশ-বিদেশ ঘুরে ওকালতি করে। দ্বীপের ওই জোয়ান প্রেসিডেন্টের হয়ে ওকালতি করতে এসেছিল। ওই সময়ে বেটি নাকি টিভি চ্যানেলে বলেছে যে দ্বীপভরতি সবাই টেররিস্ট। রাগে গিয়াসের গলার কাছের রগ কাঁপে, মাথার পিছে পামগাছ নড়ে। রিজর্টে বেটির সাথে ছিল তার কুড়িয়ে পাওয়া কুত্তা—”নেহি, কুত্তি”, গিয়াস গোপালকে ঠিক করে দেয়— নাম বুঝি মিলি-না-ঝিলি। গিয়াস বলে গ্রামের বড়ো ভাইয়েরা যেসব রাতে গিয়াসকে ডেকে নিয়ে যেত, সেসব রাতের দস্তুরই ছিল এই যে, পাড়ায় পাড়ায় কুত্তা ঠেঙানো হবে, আধমরা হওয়া পর্যন্ত ঠেঙিয়ে তারপর ছেড়ে দেওয়া হবে প্রাণিগুলিকে। গিয়াসের কথা আবরারের কাছে বীভৎস লাগে, কিন্তু গিয়াস তার কথা থামায় না। আবরারের ধনিক ফ্যামিলি ওই কটেজ ভাড়া করতে পারে আর ওই ফ্যামিলির ছেলে সিরিয়া যেতে পারে—এর অর্থ গিয়াসের কাছে এইটুকুই যে এইবার শেষমেশ সেয়ানে সেয়ানে লাগিয়ে দিতে পেরেছে সে। আলাম-নাকি-আমালুদ্দিন–ওই বেটি কোথায় পালাবে এইবার? নয়া হুকুমত যখন আসবে, তখন কই যাবে? অন্যরা প্রসঙ্গ পালটায়-চাইনিজ রকেট পড়বে কাল; এখন নয়া হুকুমত নিয়ে কথা বলার সময় নাই। সনেভাফুশি দ্বীপের উঁচা-লম্বা টেলিস্কোপে নাকি দেখা গেছে দক্ষিণ-পশ্চিমদিক সই করে পড়বে ওই রকেট—সর্বাঙ্গে আগুন ধরা একখানা উল্কা কিম্বা মিসাইলের মতন দেখাবে ওটাকে। আমেরিকা নিন্দা জানিয়েছে, যদিও চল্লিশ-কি-পঞ্চাশ বছর আগে— গোপালের বাপ-মায়ের বিয়ের পরপর—আমেরিকার রকেটও এমন করে পৃথিবীর মাথার উপর পড়েছিল। ক্যাপ্টেন মামুন রগড় করে গোপালকে জিজ্ঞেস করে, গোপালের আব্বুজি আমেরিকার প্রেসিডেন্টকে ধমক দিয়েছিলেন, নাকি দেন নাই। গোপাল মামুনকে পাত্তা না দিয়ে আড্ডা গরম করে; অনির্দেশ্যভাবে জিজ্ঞেস করে, এক দেশের রকেট ভুলে আরেক দেশে গিয়ে পড়লে আর তাতে জানমালের ক্ষতি হলে, শাস্তি কী, তা দুনিয়ার আন্তর্জাতিক আইনে কোথাও লেখা আছে কি না। আবরার উত্তর দেয়— আছে; অর্থদণ্ড। সবাই বিরসমুখে চুপ হয়ে পড়ে। দুনিয়াবি আইন-কানুন এমনই। কেউ কিছু বলছে না দেখে আবার পুরানো কথা বলে ওঠে গিয়াস, “আপকা আব্বুজি শরাব নেহি পিতা”–যেন আবরারের উদ্দেশ্যে বলছে না, যেন একটা কবিতার লাইন মুখস্থ বলছে।
 
মেয়েটার জুলফির কাছে অধুনা সেরে-যাওয়া গভীর কাটা দাগ। “জামাইয়ে মারছে নি কিতা?” জন্মসূত্রে চেরা-ঠোঁট, সোয়ামিসোহাগিনি হাসি-হাসি। গভীর শাদা সিঁথি। কপালে বড়ো সিঁদুরের টিপ। মুখে একটা দাগ-ব্রণ-লোমকূপ নাই—এমন মসৃণ কী করে হলো? জামাই ঘষে সমান করে দিয়েছে বুঝি? মনসুর আসমার সামনেই ভাড়াটিয়ার বালিকাবধূটার সাথে ফ্লার্ট করে। বাড়ির ভিতরে কেউ গান শেখাচ্ছে, তিরের মতো কান বিদ্ধ করে এমন গলার একটা কমবয়সি ছেলেকে। ঋতু বসন্ত—প্রথম দুইটা শব্দ শুধু কানে শুনে বোঝা যাচ্ছে। শিক্ষকসাহেব সাবধানি, ওল্ড-ফ্যাশনড গলায় প্রশংসা করে বলছেন, “বাহ, গলা ঘুরে তো দেখি ভালোই… গা-মা-রে-সা-নি-সা হইব না, হইব না কিন্তু ওইটা”। শিক্ষক সিলেটের নন। উঠানে একটা শান্ত, ন্যাংটা বাচ্চা বসে কার যেন ফেলে দেওয়া একটা অ্যাবাকাস নিয়ে ওটার লাল-কালো পুঁতি বহু যত্নে ইধার উধার করছে। কোনদিক থেকে যানি আরেকটা বাচ্চার হুঁশিয়ার কান্না ভেসে আসছে; নিজের কান্নায় নিজেই ক্লান্ত হওয়ায় বুঝি থেমে গেছে একবার, তারপর ভূমিকায় থাকার জন্য কিম্বা স্বার্থ হাসিলের জন্যই বুঝি আবার গা-ঝাড়া দিয়ে ইঞ্জিন স্টার্ট দেয় বাচ্চাটা আর দুইটা বেসুরা ধরার পর আবার কান্নায় পুরানো সুর লাগায়। কে যেন একটা মেয়ে, শাদা ওড়নাটা বাতাসে ধীরে ভাসছিল, এসে একটা শাদা রাজহাঁসকে দানা খেতে দিয়ে হাঁসটার মাথায় অসম্পূর্ণভাবে হাত বুলিয়ে উঠে চলে যায়, হাঁসটা মাথা তুলে কিন্তু-কিন্তু করে ওঠে, কিন্তু (হংসরাজজনোচিত, বলল মনসুর কয়েকবার, জিহ্বায় গিট্টু পেকে গেল) অহমে নাকি লজ্জায় মেয়েটার দিকে আর এগিয়ে যায় না। পরক্ষণেই হাঁসের রোস্ট চলে আসে মনসুরের সামনে—টসটসে আর ঝোলের কালিমায় লিপ্ত, হাঁসটার ব্যাকুল- কালা চোখের মতো—সত্যিই? নাকি মনসুরের মনের পাপ ওইসব দৃশ্য? পথে বৃষ্টিতে পড়েছিল মনসুর আর আসমা, মিষ্টি-ফিষ্টি কিনতে বাজারে থামতে গিয়ে এই বিপত্তি। আবরার ওর চাচার সাথে গাড়িতে এসেছে আর এসেই খেতে বসেছে। মনসুরের প্যান্ট এত ভিজে গেছে যে, অন্তর্বাসের কাপড় পাছার চামড়ায় মিলেমিশে কুটকুট করছে, যেন জলে নেমেছিল মনসুর শাপলা তুলতে, অথচ জলে তো সে নামে নাই মোটেও। জাপানি হানিসাকল—মধুমঞ্জরি, মনসুর বাংলা নামও জানে—তার দুইখানা জিহ্বা বের করে বাঁশের বেড়া বাইছে। ঋতু বসন্ত গাওয়া শেষ, এবার মেয়েলি গলার ছেলেটা রবীন্দ্রসংগীত গাইছে খানিকটা পল্লিগীতির মতো করে, তাই গানটা অনেক টানছে মনসুরকে। অমল ধবল পালে লেগেছে মন্দমধুর হাওয়া, দেখি নাই কভু দেখি নাই এমন তরণি বাওয়া। মন্দ আর মধুরের মধ্যে দম নিচ্ছে ছেলেটা। দেখি আর নাই-এর মধ্যে দম নিচ্ছে। গানটাকে ভেঙেচুরে একদম নিজের বগলদাবা করে নিচ্ছে ছেলেটা। গোয়ালঘর থেকে ছোটো ছোটো গরুর হাম্বা, বড়ো-বড়ো গরুর নাদির গন্ধ, ভেজা খড়-বিচালি, রান্নাঘর থেকে কি জানি কী মাড়াইয়ের একটানা পাংশা-পাংশা শব্দ—সমস্ত কিছুর মধ্যে মনসুরের মনে হলো আসমাকে আজকেই বলে, “আজকেই গ্রামে জমি কিনলে কেমন হয়?” অথচ গ্রামে পা রাখার আগে এই মনসুরই তো আসমাকে বলেছে, “আম্মা চলে গেল। আর এইখানে কোনোদিন আসা হবে না, সামাহ। বুঝলা?”
মনসুর জানে—শুধু প্রাপ্তি আর সিদ্ধি আর ভক্তি আর ভোগ; এইসব বাদে আর কোনোভাবে কোনোকিছুকে ভালোবাসতে পারে না সে। সন্ধ্যায় গুব-গুব করে যখন কী জানি কী পাখি ডাকে, ভাড়াটিয়াদের বাড়িতে বৃহস্পতিবারের পাঁচালি পড়ে কেউ—
নারায়ণ কহে, ‘শুন বলি মুনিবর,
এই দোষ অলক্ষ্মী নারীদের ‘পর।
শ্বশুর-শাশুড়িগণে সেবা নাহি করে,
গোবরের ছিটা কভু দেয় নাকো দোরে।
বাবুগিরি নষ্ট হবে, এই ভাবে মনে।
অত্র গৃহে নরমুক্তি হৈবে কী কারণে?’
মনসুর জানলার কাছে বসে ক্রমশ নাই হয়ে যাওয়া আলোতে বসে ল্যাপটপে টুকটাক লেখে। গদ্যকবিতা। ফেসবুকে দেবে। বইও করবে, কথা চলছে; প্রকাশক বলেছে দুই লাখ টাকা দিলে বই করে দেবে। না, ঠিক ওইভাবে বলে নাই। বলেছে, “কয়েকশ কপি আপনি কিনে নেন, নাকি মনসুর ভাই?” মনসুর রাজি হয় নাই, ওর যশের দাম মাত্র দুই লাখ ধার্য করল লোকটা! আসমা এই লেখক মনসুরকে ভালোবেসেছিল বহু আগে। আজ আর নাই সেই ভালোবাসা।
অ্যাজটেক গান থেকে চুরি করে মনসুর লিখছে, “সূর্যমুখীর মতো নিজের জ্বলন্ত মাথা মৃত্যুর চোয়ালের ভিতর ঠেলে দাও, হে পাঞ্জেরি।” আবার গলা উঁচু করে আসমাকে শোনাচ্ছে। ‘পাঞ্জেরি’ পেল কোত্থেকে মনসুর?
Be indomitable, Oh my heart!
Love only the sunflower;
It is the flower of the Giver-of-Life!
What can my heart do?
Have we come, have we sojourned here on earth in vain?
As the flowers wither, I shall go.
Will there be nothing of my glory ever?
Will there be nothing of my fame on earth?
At most songs, at most flowers,
What can my heart do?
Have we come, have we sojourned on earth in vain?
চাতুরি, সমস্ত চাতুরি—বাজিকর হতে চায় মনসুর। ঐন্দ্রজালিক। মনসুর দিনমান লেখালেখির নামে, ক্যারিয়ারের নামে, সাম্য-মৈত্রী-স্বাধীনতার নাম যেইসবের চর্চা করে—শক্তি, সৌন্দর্য, নৃশংসতা, কৌশল, ওইসবের মধ্যে মনসুর এমনকি ঠিকঠাক নিবেদিতও নয়। প্রতি দুই বছর অন্তর তার ওইসব চর্চার স্ফুরণ ঘটে, ক্রিয়েটিভ ইগো মাথা তুলে, প্যান্ট ছিঁড়ে-ফুঁড়ে জেগে ওঠে, আবার বছর দুইয়ের জন্য মিলিয়ে যায়। কায়রোতে নীলনদের উপর দিয়ে মরা ঘোড়া ভেসে যাচ্ছিল একদিন, স্যুয়ারেজের নোংরা পানি এসে নদের পানিতে মিশেছিল, সেই মিলনস্থানের চারিদিকে স্বপ্নের মতো শাদা-শাদা ফেনা। সংসারে নিজেকে নীলনদ মনে হয় আসমার; আবরারকে শাদা ফেনা আর মরা ঘোড়া মনসুর তো মরেছেই। বড়ো হওয়ার পর ছেলেকে শিখিয়েছে মনসুর, ক্রিয়েটিভ রাইটিং হতে হবে এমন, যাতে কালেকটিভ কনশাসের মধ্যে যে-কোনো একটা কিছু যত বড়ো, তার থেকেও বড়ো করে দেখানো যায়। যাতে মনের ভিতর একটা কিছু যত ছোটো, যত কালো-কুৎসিত, যত স্বচ্ছ টলটলা, তার চেয়ে বেশি- বেশি-বেশি করে দেখানো যায়। এইসবই নাকি ক্রাফ্ট। কই গেল মনসুরের কাঁচা-কাঁচা প্রেমের গল্প? এই নতুন লেখক মনসুর আর ছেলে আবরারকে আসমা ভয় পেত। চিকন ভয়। আসমার সাপেক্ষে পশুশাবকের মতো ছিল বাপ-ছেলে দুইজনই—আসমা আছে, তো এরা আছে; আসমা নাই, তো এরা নাই– আসমা এদের উভয়ের মা, ভগবান। তবু কেন আসমার এত ভয়? কারণ এরা ম্যাগনিফাই করবে দুনিয়ার ভোগান্তিকে; দুনিয়া যা-নয়-তা মর্মে বুঝ দেবে আসমার মতো হাবা জনগণকে। ফুল ফুটলে বলবে পটকা। হুল ফুটলে বলবে বোমা। এরা পাওয়ার বিষয়ে লিখবে, পলিটিক্স নিয়ে লিখবে, পলিটিকাল কিলিং নিয়ে লিখবে, জেনোসাইড নিয়ে লিখবে, লোকে সেইসব খাবে। ঘরে-বাইরে, রাস্তায় বন্দরে ছাগলের দল ভাববে, “আরে, আরে, তাই তো! এমন খেলাই তো চলছে আমাদের নিয়ে!” ওরা ভুলে যাবে যে, আসমার মতো এরাও কখনো না কখনো, কোথাও না কোথাও ভগবান। রাজা। কিম্বা মা। কিম্বা ছোয়াল। শুধু খুঁটি নয়। শুধু ক্রমিক সংখ্যা নয়। শুধু ন্যাশনাল আইডি কার্ড নয়। শুধু ভোটার রেজিস্ট্রেশন নম্বর নয়। শুধু অমুক জেলার তমুক থানার তমুক বাড়ির বড়ো ছেলে কিম্বা গলায় ফাঁস নেওয়া মেজো ছেলের বউ কিম্বা তিন কাজের ছুটা বুয়া নয়।
খেয়ে শুয়ে পড়ে আসমা একা; নাক পর্যন্ত কাঁথা টেনে নেয়। কালো গুড়ের মতো ঝুলে ঝুলে অন্ধকার নামে গ্রামে। কাঁথা-বিছানায় তিসির তেলের গন্ধ–ট্রাংকে পুরে রেখেছিল নিশ্চয়ই ওরা। মনসুর তখনও টেবিলে, ল্যাপটপের সামনে। দেশগ্রামের শীত বড়ো আরাম। ফিলাডেলফিয়ার মতো বরফের সাগর নাই এইখানে, বরফশীতল শাশুড়িও আর নাই। আমেরিকা থেকে শাশুড়ির শেষযাত্রার ভিডিও দেখেছে আসমা, দেখেছে শহরময় ইলেকট্রিকের তার ক্রিসক্রস হয়ে কারেন্ট জাল হয়ে বিছিয়ে আছে আর তার তল দিয়ে পটকা মাছ, ফাইস্যা মাছের মতো কিলবিল করে শবযাত্রীরা চলছে রাস্তা দিয়ে দ্রুতপায়ে, প্রায় দৌড়ে যাচ্ছে ওরা–ওদের হাতে কালো ব্যানার, তাতে লেখা ‘বিশিষ্ট শিল্পী ও সংগঠক রুবি আপার প্রয়াণে আমরা শোকস্তব্ধ’, ওরা বলাবলি করছে, ‘বাইরে গণ্ডগোল’; যদিও পায়ের ভারে শহরটাকে পয়মাল করছিল ওরা সবাই বাইরেই, ঘরে না। কীসের বাইরে, কোন বাইরের কথা বলল তাহলে ওরা? বুড়ি গেছে চিরশৈত্যের দেশে। আর আসমারা যাবে হানিমুনে — চিরবসন্তের দেশে, তাও আবার ছেলেকে নিয়ে। আসমার জামাই বিবাহ ভোলে, তবু বিবাহবার্ষিকী ভোলে না। মনসুরের কাজিনরা হাসাহাসি করেছে—এ কেমন বাঙ্গালপনা? দামড়া ছেলেকে কোলে নিয়ে হানিমুনে যাওয়া? আসমার তাতে ভাবান্তর হয় নাই; যেইখানে সে যাবে, সেইখানে আবরারও যাবে—এটাই নিয়ম। আবরারের বয়স আট কি দশ হওয়ার পর মনসুর আর আসমা বুঝে গেছে, ভবির নির্দেশে ওদের বিবাহ-ছেলে বড়ো করা ছাড়া আর কোনো লক্ষ্য নাই এই যোগের। শুধু ঘুরতে গেলে— অন্যের বাসায়, এয়ারবিএনবিতে কিম্বা হোটেলে আসমার জামাই বিছানায় স্বামীধর্মপালন করতো। মনসুরের পরিবার মনসুরের ইংল্যান্ড না গিয়ে আমেরিকা যাওয়া কখনো মেনে নিতে পারে নাই, আসমার শাশুড়ি আবরারকে একবার কোলে পর্যন্ত নেন নাই। ওরা দেশে আসলে খাবার টেবিলে জাপানি গোমাংশের মার্বেলিং নিয়ে লম্বা-চওড়া কথা বলতেন উনি, অথচ কখনো জিজ্ঞেস করতেন না, আবরার কোরআন খতম দিয়েছে কি দেয় নাই। “কী যে ডিসিপ্লিন ওদের!” একবার জাপান আর একবার বিলাত ঘুরে আসার গর্বে মনসুরের মায়ের মুখে আলো পড়তো। ডিসিপ্লিন মানে পেনসিল স্কার্ট পরা মেয়েদের সার বেঁধে রাস্তা পার হওয়া, মধুচক্রের মতো ষড়ভুজ খোপ- খোপ অফিসঘরের প্যানোরামিক ভিউ। সপ্তাহে একদিন বাড়িতে হুজুর আসার নাম ডিসিপ্লিন না, ওইটার নাম কম্প্রোমাইজ। উনার জগতে মেয়েদের গুণবাচক নাম ছিল টুকটাক। রান্না, হাতের কাজ, ক্রস স্টিচ, উলের মোজা, শিশুপালন, টি-পট, জামাইয়ের অফিস থেকে ফোন আসলে ইংরেজিতে বাতচিত। ব্রিটিশদের থেকে শিখে এসেছিলেন রোদ উঠলে কী বলতে হয়, তাই মনসুরের ফুপু যেদিন কড়া রোদে বড়ি দিচ্ছিলেন, সেদিন রুবি-আম্মা সামলে দৌড় দিলেন আর দুই বাড়ির মাঝের ইট বসানো নালা ডিঙালেন আর ছাদে গেলেন আর হাঁপাতে হাঁপাতে বলে বসলেন, “হোয়াট আ লাভলি ডে আউটসাইড!” উনি মারা যাওয়ার পরও স্মৃতিচারণের ছলে হাফসার কাছে এইসব বলে হাসাহাসি করেছে আসমা। করবে না-ই বা কেন? নিজের জাতের আন্তরিক জেনোসাইড করতে-করতে যারা বিশিষ্ট সংগঠক হয়ে ওঠে, তাদের মিশন একদিন মৃত্যু এসে শেষ করে দেয়। এরপরে নিয্যশ তাদের নিয়ে হাসি-তামাশা করা যায়।
পাশের ঘরে ঘুমাচ্ছে ছেলে। আসমার মনে চায়, ওই ঘরে গিয়ে কাঁথাটা টেনে দেয়, কিম্বা জানালার পাল্লাটা টেনে দেয়, কিম্বা আর কোনো সার্থক মাতৃকর্ম সাধন করে। তার বদলে ফোনে ইন্টারনেট চেক করে শুধু আসমা ফেইক আইডি দিয়ে ঢোকে; কাঁথার নিচে লাইট জ্বলে। পাশের ঘরে ছেলে মেসেঞ্জারে দেখতে পায়, মায়ের নামের পাশে আর সবুজ বাতি নাই। মা ঘুমিয়েছে। ছেলের ঘুম আসে না। সব থুয়ে চলে গেলে একদিন যেই দুর্দিন আসবে— দয়া-মায়া-স্নেহহীন, সেই দুর্দিনের আশঙ্কায় আবরার ছটফট করতে থাকে। টানা বারান্দায় কার যেন ছায়া দেখা যায়। কেউ শব্দ করে চেয়ার টেনে বসে, পাতায়-পাতায় রাতের টুপটাপ শব্দ থেমে যায়। মনসুর। অর্ধ- উলঙ্গ হয়ে বসে আছে আবরারের বাপ; গরম লাগছে হয়তো। আবরার ভালো মতো দেখতে পায় না, তবে মনসুরের কোলের কাছে মেলে ধরা খবরের কাগজের মতো দেখতে কী যেন ওঠে আর নামে। এক পর্যায়ে থেমে যায়; মনসুর চেয়ারের হাতলে কনুই রাখে। মিনিটখানেক পরে উঠে দাঁড়ায়। গোড়ালির কাছে রঙিন চক্রা-বক্রা আন্ডারওয়্যার নেমে এসেছে আর পায়ের নলা বেড় দিয়ে ধরেছে, ওই অবস্থায় মনসুর হাঁসের মতো হেঁটে-হেঁটে গিয়ে দরজার পাল্লা ধরতে চায়, কারণ সে বাথরুমে যাবে। আবরার জানালার ফাঁকে চোখ রেখে মন দিয়ে মনসুরকে দেখে, ভাবে, মনসুর এমন একটা মানুষ, যার মধ্যে প্রত্যেকের— যার-যার মতো—অপছন্দ করার, ঘেন্না লাগার কিছু না কিছু আছে। মনসুরকে হাঁসের মতো চলতে দেখে আবরারের হাসি পায় আর ওই হাসিটাই আবরার ধরে রাখতে চায় কারণ আর কোনোভাবে মনসুরকে প্রশ্রয় দেওয়ার ভাষা তার নাই; ওই সময়ই নাই ছেলের, আবার ভাষা! যেই জগৎ‍ আবরার চিরতরে পিছে ফেলে যাচ্ছে, যেই জগতের রাজা ওর মা আসমা, সেই জগতে ওর আব্বা একটি হারামজাদা।
 
অদ্ভুত প্লাবনের পরে লাগুনে কোনো ঢেউ নাই আর। সন্ধ্যা নামে। বালুতটে মরা পটকা মাছের স্তূপ—বড়ো, ছোটো, মেজো, সেজো পটকা মাছ ঘোলা, গলিত চোখ নিয়ে পড়ে আছে; জেলেদের কয়েক পরত জাল মেলে দিয়ে ঢেকে রাখা, কিন্তু গন্ধে কেউ বীচে নামছে না; যার যার কটেজ থেকে ঘেন্না আর রাগ-রাগ চোখে তাকিয়ে আছে ঘণ্টার-পর-ঘণ্টা। শুধু দুনিয়ার মাছি আর সীগাল মচ্ছব করছে চারিদিকে। জোয়ারের পানির কোনো ছেদ-ভেদ নাই—–সকাল-সন্ধ্যা দুই বেলা আসছে-যাচ্ছে ঢেউয়ে-ঢেউয়ে নির্বিকার— “আমি কী জানি? আমি কী জানি?” বলতে-বলতে। রিজর্ট কর্তৃপক্ষ সবাইকে ইমেইল করেছেন যে, এই অনাকাঙ্ক্ষিত বিঘ্ন—’অ্যাক্ট অভ গড’ বিষয়ে তাদের কিছু করার ছিল না; আরও তেইশটা দ্বীপের মতো তাদের দ্বীপের অতিথিদেরকেও পরবর্তী নির্দেশনা না দেওয়া পর্যন্ত সতর্কতা অবলম্বন করতে বলা হয়েছে। ডিপার্টমেন্ট থেকে মরা মাছের স্যাম্পল সংগ্রহ করতে লোক পাঠানো হচ্ছে, সেইখান থেকে বেরিয়ে আসবে সংক্রমণের প্রকৃতি, বিষের ধরন ইত্যাদি, আরও বেরিয়ে আসবে এই নির্বিচার মৎস্যনিধনের পিছে কার বা কাদের হাত আছে, সেইসব তথ্য-উপাত্ত। ডাইভিং ভেসেল আর দ্বীপ-টু-দ্বীপান্তর যাওয়ার আইল্যান্ড হপিং ট্যুর বোট, সবই পুরানো রুটিন-মাফিক চলবে, অর্থাৎ কেউ যদি প্রতিবেশী দ্বীপে মরা মাছের শুমারি করতে আগ্রহী হয়, নির্দ্বিধায় যেতে পারে। যেসব ট্যুরিস্টের শহরে ফেরত গিয়ে যার-যার দেশের ফ্লাইট ধরতে হবে, তাদের জন্য স্পীড বোট ট্রান্সফারের বন্দোবস্ত রয়েছে। অনির্দিষ্টকালের জন্য সী-প্লেন বন্ধ থাকবে; তিরিশ মিনিটের ট্রান্সফারের বদলে তিন ঘণ্টার ট্রান্সফার প্রস্তাব করতে হচ্ছে বিধায় কর্তৃপক্ষ যারপরনাই দুঃখিত।
পড়ন্ত দিনের বেলায় চাঁদ উঠেছে। মেরিন পুলিশের টহল এখন কমে এসেছে, তবু শেষ বিকালের শিফ্ট চলছে। মনসুর ডেকের উপর থেকে ওদের দিকে সহিংস দৃষ্টিতে তাকায় আর নিজের মনেই বলতে থাকে, “চেহারাটা দেখ! ব্লুলেস বাঞ্চোতের দল। ঘুষ খেয়ে ভুড়ি বাগাইছে কেমন।” আসমা গত দুইদিন বার-ফ্রিজে রাখা বাদাম আর জ্যুস ছাড়া কিছু খায় নাই। গিয়াস বার দুয়েক এসে দেখে গেছে, গিয়াসের সামনে বর্ণাশ্রম ভুলে মনসুরের বউ কান্নায় ভেঙে পড়েছে। গিয়াস ‘বুজি, বুজি’ করতে-করতে আসমার পায়ের কাছে বসে পড়েছে। আবার হাত দিয়ে ভেজা চোখ মেজেছে। ভাইয়া যে যেতে চায়, গিয়াসরা জানত, কিন্তু এইখান থেকেই রওনা করবে, তা কে জানতো? “কে কে জানতো? তুই? তুই? তুমি?” অন্যান্য বাদামি বয়-বেয়ারাদের ডেকে এনে প্যাসেজে দাঁড় করিয়ে গ্রাম-আদালত বসিয়েছে গিয়াস, যেন সে সামান্য হোটেলকর্মী নয়, খোদ কর্তা। পুলিশের ইন্টারোগেশন যদি বসে, তাতে এই গিয়াস আর তার সাঙ্গোপাঙ্গও শামিল হবে, মনসুর জানে। এদের তো এখন মুখ কালো করে ঘুরে বেড়ানোর দিন, তবু বুজির জন্য নিখাদ মমতা আর কনসার্ন ছাড়া এদের মুখে কোনো বাড়তি রেখা দেখে নাই মনসুর। কেন কে জানে! পোকার ফেইস ভালোই বানাতে জানে বাঞ্চোতের দল। জোয়ারের পানির মতো ‘আমি কী জানি?’ গান ধরবে শালারা; পানির সাথে থাকতে-থাকতে এই গান শিখেছে এরা। দেয়ালের গায়ে বিরাট টিভি চলছে, রিমোট পড়ে আছে বিছানার ওইপারে; নিউজ চলছে আর আসমা টিভির পর্দার দিকে ঘাড় উঁচু করে নিষ্পলক তাকিয়ে আছে, যেন এই নিউজ, সেই নিউজের ফাঁকে, রিপোর্টারের মাথার পিছে, রাস্তার দর্শনার্থীদের ভিড়ের মাঝে ছেলেকে দেখতে পাবে আসমা। তেমন কিছু দেখাচ্ছে না টিভি। চাইনিজ রকেট ভারত মহাসাগরের বুকে নিরাপদে ল্যান্ড করেছে। অ্যাংকরের অতিনাটকীয় আবৃত্তি চলছে আর তার চেহারার নিচে ইংরেজি হরফের কনভেয়ার বেল্ট—মানে অতিচিৎকৃত স্কুল বয়ে চলেছে। সরকারের প্রেসবিজ্ঞপ্তিতে বারবার বলা হচ্ছে, চাইনিজ রকেটের সাথে মরা মাছের ঢলের কোনো সম্পর্ক এখনো প্রতিষ্ঠিত হয় নাই; জনতা যেন গুজব ছড়ানো থেকে বিরত থাকে, সোশ্যাল মিডিয়ায় এইসব নিয়ে লেখালেখি করলে মাথার উপর অর্থদণ্ড বসবে–জনতা যেন এইসব মনে রাখে। সমুদ্রের অতিরহস্যাবৃত কোনো অঞ্চল থেকে ঠান্ডা জলের উচ্ছ্বাস উঠে কয়েকশ টন মাছ মেরে যেতে পারে-বিশেষজ্ঞরা টিভিতে বলাবলি করছেন এইসব; কিন্তু রকেট নিয়ে তাঁরা কোনো কথা বলছেন না। যেন রকেট নিয়ে কথা বলার ডিপার্টমেন্ট আলাদা আর মরা মাছ ডিপার্টমেন্টের সাথে তাদের কখনো দেখা হয় না। মনসুর শুনেছে গত এক দশক ধরে সৌদি আরবের পয়সায় আমদানি করা ছাগলপালার হিড়িক পড়েছে দ্বীপগুলিতে। বাপ-দাদা-চৌদ্দগুষ্টির মাছমারার জীবিকা — এমন পরিবারের ছেলেরা নৌকা, জাল, কোঁচ, আঁকড়া সমস্ত সেরদরে বেচে দিয়ে দাড়ি রেখে ছাগল-চরানো আর মরুবিজয়ের ফ্যান্টাসিতে ভোগা শুরু করেছে। এমন কি হতে পারে যে, সাগরের ইকোসিস্টেমে মাছের সংখ্যা এইভাবে অতিরিক্ত বেড়ে গেছে আর প্রকৃতি সেই সংখ্যা কমাতে নিজেই হস্তক্ষেপ করতে বাধ্য হয়েছেন? মনসুরের মাথা ধরে। ছেলে নিখোঁজ হওয়া নিয়ে মনসুর আর ভাবতে পারছে না বিধায় মাদার নেচারের দিকে মন ঘোরানোর চেষ্টা করে; আর কে না জানে, রিয়েলপলিটিকও মাদার নেচারেরই অংশ। ন্যায়নীতি, মানবতাবাদ, যুক্তিবোধ, শ্রেয়বোধ ইত্যাদি কৃত্রিমতার বাইরে এই বস্তু। ইহা ফোর্স ডি লা নেচার। রিয়েল গোলায়াথ। মনসুর এইবার আর বিড়বিড় করে না, তবু আসমা ওর মুখের দিকে তাকায়। ওষুধ খেয়েও আসমার নার্ভ শান্ত হয় নাই। টিভি আন্তর্জাতিক খবরে বলে চলেছে—ক্যাম্পিং করতে সাগরপাড়ে গেছে অস্ট্রেলিয়ান দম্পতি সাথে ওদের মেয়ে-দেড় বছরের দুধের শিশু; সকালে ঘুম থেকে উঠে বাপ-মা দেখে, মেয়ে গায়েব, শোয়ার ছোট্ট কটটাও সাথে গায়েব। হায়, হায় গো, কে এমন সর্বনাশ করলো গো! আসমার বুক ভেঙে শ্বাস ওঠে, মুখ ফুটে মনসুরকে আর কিছু বলতে পারে না। মনসুর আসমার দীর্ঘশ্বাস টের পায় না। সে ভাবে আসমা সজাগ শিকারি বিড়ালের মতো উপোসি আর নিস্পন্দ। এত হুঁশিয়ার আসমা, তবু যে ছেলে তার ফসকে গেল হাত গলে–এ তার জন্য এক বিরাট পরাজয়। আসমার পাশে বসে মনসুরের অস্বস্তি লাগতে থাকে, বুঝি একটু ভয়ও। আসমার কান খাড়াভাবে, ফোন আসবে, কেউ কিছু জানাবে। হাফসাও গায়েব হয়ে গেছে। বুঝি বা হাফসারই ফোন আসবে; ফিলাডেলফিয়ায় ওদের নিজেদের রান্নাঘরে আলু ভাজতে ভাজতে আবরারের খবর পেয়ে চাপা চিৎকার করে উঠবে হাফসা, হাত থেকে কড়াই পড়ে যাবে আর মেঝের উপর কড়াইটা ডেগর-ডেগর শব্দ করে নিজ অক্ষের চারিদিকে ঘুরতে থাকবে। না। ফোন অফ করে রেখেছে মনসুর; মনসুর জানে ‘ওরা’ আড়ি পাতছে, বলে কয়েই পাতছে। আমেরিকার শুরুর দিনগুলির কথা মনে পড়ে মনসুরের—ওর আম্মা রুবিকে ও অনেকবার বলেছে এফবিআই নির্ঘাত ওর মতো আলি, মুহাম্মদ, ইসলাম, হকদের উপর নজরদারি করে। রুবি বিশ্বাস করেন নাই। আর এখন? যেই ফোনে মুখ রেখে আসমা ওর বোনের কাছে কানবে, সেই ফোন, সেই ফোনের এই প্রান্ত, ওই প্রান্ত, এই আগা, ওই ডগার ছোটো ছোটো রোঁয়া আর পশমসমেত সমস্তই নজরদারির দখলে গেছে। আগের দিন হলে সন্ত্রাসীর বাবা হয়ে দুনিয়া থেকে মুখ ঢেকে চলতে হতো মনসুরকে, কারণ দুনিয়া জানে এ বড়ো লজ্জার বিষয়। এখন ন্যাংটা হয়ে চলতে হবে, কারণ দুনিয়া তাকে লজ্জা দিতেও চায়, আবার তার লজ্জা ঢাকতেও চায়; আর দুইটাই দুনিয়া করতে চায় এক মেকানিজমে। তার নাম নিঃশর্ত এবং ফুল ডিসক্লোজার। তার নাম একটানে স্ক্রল করে-করে নিচে গিয়ে ক্লিক করা—আই এগ্রি। তার নাম কবুল। তার নাম—আম্মা, আই লাভ ইউ। তার নাম— কই গেলি, কই গেলি, বাবা? তার নাম – চিলিং ইন কোলুফুশি আইল্যান্ড। তার নাম—হ্যাশট্যাগ ট্রু ব্লু আমেরিকান। এরপরে কী? ইন্টারপোলের রেড নোটিশ জারি হবে। কন্ট্রোলের ফাঁদপাতা ভুবনে ভুবনে। এইসব ক্লিশে লাইন ভাবে মনসুর-এই রকম ব্যক্তিগত ক্রাইসিসেই না জাত লেখক লেখেন, জাত গীতিকার গান ফাঁদেন; মনসুরেরই কেন এই ক্লিশে ফোবিয়া, ক্লিশে শঙ্কা, ক্লিশে অপত্যস্নেহ, ক্লিশে প্রান্তিকতা? ছেলে গেছে, যাক। প্রাপ্তবয়স্ক ছেলে-কন্ট্রোল রুমের ওরা বলেছে, ভোট দিতে পারবে, মদও খেতে পারবে, বন্ধুর সাথে সেক্স করলে সেটা রেইপও হবে না— তো খেলাফত কেন আনতে পারবে না সে? তবু ছেলে গেল তো ভালো—বলে যেত! বিপ্লবী বেটার গর্বিত বাপ হতে পারতো কি মনসুর? সেই লোভ? ছি! নিজের অর্জিত-আনীত- হৃত-লুণ্ঠিত ব্যক্তিগত সম্মান, দক্ষ-পরিশ্রমী-মডেল প্রবাসীর অনার—এই সবকিছু নিজে নস্যাৎ করতে পারার শক্তি নিজের কখনো ছিল না বলেই আজ একদল ফ্যানাটিক উন্মাদের কথায় বয়ে যাওয়া ছেলের ঘাড়ে চড়ে, ওদের থেকে ধার করে বিপ্লব করতে হবে? লাগুনের দিক থেকে বাতাসের ঝাপটা আসে। মরা মাছের গন্ধ নাকে লাগে। সৈকতে কেউ নাই, শুধু একটা মেয়ে—লালমুখো শাদা মেয়ে, মাথার সিঁথিটা পর্যন্ত রোদে লাল হয়ে ফুটে আছে— পানির দিকে হেঁটে যায়। সাগরে যাওয়া মানা, মেয়েটা কি জানে না? মেয়েটা সাঁতার দিতে থাকে। সাঁতরাতে থাকা পাতলা শরীরটা প্রথমে একটা নরম বৃত্তচাপ তৈরি করে উত্তর দিকে চলে যায়, তারপর ক্রমে ছোটো হতে থাকা একটা হ্রস্ব-ই-কারের মতো সরে যেতে থাকে সমুদ্রের ভিতর। তারপর তাকে আর দেখা যায় না। আবরারের দুনিয়ায় এইসব দৃশ্যের জায়গা নাই। সেই দুনিয়ার ভাগী মনসুরও ছেলের একার কী দোষ? জরুরি নক্ষত্ররাজি এক সরলরেখায় এসে থামে নাই দেখে মনসুরদের বিপ্লব হয় নাই আর শুধু সেইজন্য মনসুরের মতো উদ্যমী মানুষেরা দারা- পুত্র-পরিবারসমেত এমন একটা রাজ্যের পত্তন করেছে, যেইখানে মানুষের জীবনের চরম মানগুলি ছাড়া আর কোনো বস্তু, বোধ কিম্বা স্মৃতির জায়গা নাই। মনসুর নিজের হাতের পাতার দিকে তাকায়। মাথার ভিতর ও যেই রিপাবলিকের বাসিন্দা, সেই রিপাবলিকের পতাকা হাতের রেখার ভিতর বসে গেছে। ঘেন্নায় ওর উলটি আসে।
মনসুর নিজেকে সিস্টেম্যাটিকালি স্মৃতিহীন করেছে। আসমা মনে করে, মনসুর খেয়ালই করে নাই—আবরার আজকে এইখানে কীভাবে কেমন করে এসে পড়েছে আর নিজের বাপ-মাকে এনে ফেলেছে। শাদা টিনেজারের সাথে কোনো ভেদ ছিল না ছেলের। মায়ের রান্না মজা হলে ছেলে বলে উঠত, “মানি!” খাবারের ছবি তুলে বলত, “এই যে দিলাম ইনস্টায়, মানি শট।” আরও বলত, “সিক!” ফোন রাখার আগে বন্ধুদের বলত, “বাই, কুইন”, বলত, “সিক, সিক, সিক!” লাল দাড়িওয়ালা খালুর ‘হেনা বিয়ার্ড’ নিয়ে হাসাহাসি করতো। তারপরের দৃশ্যেই নাজেল হলো সেই খালুর বউ – আবরারের ঝামেলা খালা, আসমার বোন হাফসা। ভ্যালেন্টাইন ডে-তে জায়নামাজ গিফ্ট পেল ছেলে। কে দিলো? কেন দিলো? পাড়ার প্লাম্বারের কাছ থেকে ডুবি কিনত যেই ছেলে, সেই ছেলে তার ঘরের যাবতীয় পোস্টার ছিঁড়ে ফেলল, গেইমের কনসোল দান করে দিলো বন্ধুদের, গায়ে একটা উলকি করা ছিল, “তাবুলা রাসা’ লেখা, টেক্সটের সামনে আবার একটা বর্গমূল চিহ্ন খোদানো, সেই উলকি আবার পয়সা দিয়ে মুছিয়ে আনলো। আসমার সাথে ছেলের ঠোকাঠুকি বাড়তে লাগল। পাড়ার ধর্মীয় ইস্কুলের চ্যারিটি ড্রাইভে শাদা-কালো সকলের সামনে ছেলেকে একদিন আসমা বলে বসল, “তোর ছাগলাদাড়িটা ভালো লাগতেছে না, বাবা।” নতুন কুল হওয়া কোনো জিনিসের প্রতি মনসুরের বউয়ের কোনো সিম্প্যাথি নাই, সিম্প্যাথি তো দূরের কথা, বিশ্বাসই নাই। যতদিন না নতুন জিনিস আসমার পাকাপাকি আয়ত্তের ভিতর আসে, ততদিন আসমার শান্তি নাই। অতএব আসমার মূর্খতা দিনদিন বেড়ে চলল। আবরারের নতুন জীবনকে কবজা করার জন্য আসমা পাগল হলো। বাসায় পুরাদস্তুর সারভেইল্যান্স বসল—ক্যামেরা, বাসার ওয়াইফাইতে প্যারেন্টাল কনট্রোল; ইন্টারনেট কনটেন্টে ট্রিগার-ওয়ার্ড সেট করা হলো— অস্ত্র, ড্রাগ, পর্ন, আইসিস; আবরারের সোশ্যাল মিডিয়া অ্যাকাউন্টে ঢুকে হাফসাকে বারকয়েক ব্লক মারা হলো; এমনকি আবরারের ওসিলায় মনসুরও আসমার ত্রাসের রাজত্বের নিচে চলে আসলো। মির্জা গালিবের শের আবৃত্তি করতো কোনো একসময় মনসুর ঘুরিয়ে-ফিরিয়ে—”তুনে উলফৎ-কি কেয়া নজর ডালি, মেরি জিন্দেগি খারাব কর ডালি।” নিজের এক্সপেন্সে বলা হলেও এইসব শুনে আসমার বুক ভরে যেত। ততদিনে ওইসব মুগ্ধতা ফুরিয়েছে। মনসুর জানে ওর উর্দু উচ্চারণ অন-পয়েন্ট। আসমা তরুণী বয়সে ভাবত, মিষ্টি বেশি খেলে গলা মিষ্টি হয়—মনসুর যেমন—মিঠাস–বলতো মিষ্টি করে, সসস-টা অনাহত নাদ — চারিদিক ছেয়ে থাকত, কিন্তু ছেলে তো মনসুরের ভাষিক পেডাগজির ধারকাছ দিয়ে গেল না। ‘ওস্তাদ’ ধরল, নতুন-নতুন ম্যানারিজম ধরল। শরাব আর শবাবকে পোয়েট্রির দুনিয়া থেকে ঠেলেঠুলে জান্নাতের দিকে পাঠিয়ে দিলো। হাহ… পোয়েট্রি ছিল মনসুরের মঞ্জিল- এ-মকসদ; কিন্তু আবরার হয়ে গেল পোয়েট্রির অ্যান্টিথিসিস। মনসুর নিজের কাছে এই পরাজয়ের ব্যাখ্যা দিত: যা কিছু র‍্যাডিক্যাল, তার কাজই তো এইসব ঘিসা-পিটা মঞ্জিল ধ্বংস করে দেওয়া। ছেলের সাথে তর্ক করে পারা যেত না; সবকিছু সংঘাতের রূপ নিত। মনসুরের বিপ্লব সেই কবেই হার মেনে নিয়েছে, সেই কথা ছেলের কাছে স্বীকার করতেও লজ্জা হয় নাই মনসুরের—”বিপ্লব করে করবিটা কী? বিপ্লব মৃত্যু ছাড়া আর কিছু আনে না।” কোন বিশ্বাসে ভর করে মানুষ বিপ্লব করবে, বাবা? হয় বিশ্বাসের হাতে মরতে হবে, আর নইলে বিশ্বাসীর হাতে মরতে হবে। আবরার এইসব শুনবে না কিছুতেই। আমেরিকার ইস্কুলের রিডাকশনিস্ট কারিকুলাম ওর মগজটাকে সূক্ষ্মতার সাথে পরিচিত হতে দেয় নাই। “বাপ-দাদার ধর্ম নিয়ে এত প্রবলেম! তাইলে জানাজা পড়াইবা নাকি পড়াইবা না?” – এদের প্রশ্নগুলি আজকাল এই রকম। এরা এই সমস্ত এ-প্রায়োরিকে আশ্রয় করে প্রশ্নের নামে ভায়োলেন্স করে; জীবন্ত প্রাণীর হাত- পা-লেজ-শুঁড় কোপ-কোপ দিয়ে ছিন্নভিন্ন করে তারপর কাটা টুকরাগুলিকে পদাঘাত করতে-করতে বলে, “দেখ, দেখ, এর কখনোই প্রাণ ছিল না। কত পাড়াইতেছি, তাও রাও কাড়ে না!” অথচ এই কথাও সত্যি: আবরার তো মনসুর নয়; সহিংস হওয়ার সাহস কয়জনের থাকে? আর আবরার তো শুধু সাহসেই নয়, ভালোবাসার ক্ষমতাতেও বাপের চেয়ে এগিয়ে। ছেলেকে নিয়ে দেশে বেড়াতে গিয়ে বোকার মতো মনসুর মনে করেছে যে, ছেলে বুঝি আবার ফিরে এসেছে মনসুরের কাছে, মানে মনসুর স্মৃতিহীন হলেও ছেলে বুঝি ঠিকই স্মৃতির সঙ্গে আছে। বাপ-ছেলে দেশি প্যারোডি গানের অনুষ্ঠান দেখেছে টিভিতে এইবার পাশাপাশি বসে—উজ্জ্বল পারিবারিক আবহ; ঢাকায় বাসরত বিদেশীরা লুঙ্গি পরে প্যারোডি গান গাইছে, আশেপাশে ট্রাম্পেট আর অ্যাকর্ডিয়ন বাজছে, কারণ ওইসবও নতুন কমেডির অনুষঙ্গ, এতে মনসুর এত নির্মল আনন্দ পেল-হরিণের মতো গলায় খেউ-খেউ আওয়াজ তুলে হাসল। মনসুর আবরারের দিকে তাকিয়ে মৃদু-মৃদু হেসেছে, হাসির দমক শেষ হয়ে যাওয়ার পরও। আবরারও সাথে-সাথে হেসেছে। কেন? বোধ হয় এইসব আনন্দ বাপ-ছেলের বরফে যে ক্র্যাক ধরিয়ে দিয়েছিল, আবরার শেষবারের মতো সেই ক্র্যাকের ভিতর ফাল হয়ে ঢুকে যাওয়ার সুযোগ ছাড়বে না বলে ঠিক করেছিল। এইসব মনে হয়ে মনসুরের বুকে আজ বিশ্বাসভঙ্গের ব্যথা লাগে।
আসমা খেতে চায় না, মুখ ত্রিবক্র করে। মুখের কাছে ধরা স্যুপের চামচ থেকে স্যুপ বেয়ে পড়ে; মনসুর রাগে চামচ চেপে ধরে আসমার ঠোঁটের কোনায়, যেন চামচের চাপে বউয়ের ঠোঁট কেটে বড়ো করে মুখের ভিতর স্যুপ ঢালবে। তারপর রাগ পড়লে আবার সেলাই করে দেবে। আসমার ছেলে খুব ভেবেছে, মনসুর একটা কাপুরুষ শয়তানের বাচ্চা; ওর মাকে এসে কেউ জিজ্ঞেস করুক, মনসুর নামর্দ কি না! হুঃ। মনসুরের মনের ভিতরে আরেকটা মন—তবু ধ্বস্ত আর নরম হয়েই থাকে। আবরার এখন কী খাচ্ছে, কোথায় ঘুমাচ্ছে কে জানে! টিভিতে চলন্ত নিউজ সাইকেল মনসুরের নরম মনকে আবার ধাতব অবস্থার কাছাকাছি একটা বহিস্ত্বক দিয়ে ঘিরে ফেলে। মনসুর হিসাব করে। এযাবৎকালের হিসাব এই রকম— পনেরোজন বিভিন্ন বয়সের আমেরিকান ছেলে-বুড়া সিরিয়া গেছে। আবরারকে হিসাবে ধরলে ষোলোজন। এদের মধ্যে অনেক খুঁজেও কোনো প্যাটার্ন, কোনো ছাঁচের সন্ধান পায় নাই মনসুর। কেউ ইউনিভার্সিটি পাশ, তো কেউ নিতান্ত শিশু বা কিশোর; কেউ কসমোপলিটান, শহুরে, সোশাল মিডিয়া জাংকি কিম্বা ইনভেস্টমেন্ট ব্যাংকার, কেউ বা নিতান্তই শহরতলির এঁদো গলিতে গরিব হয়ে বড়ো হয়েছে; বাপদাদার সূত্রে কেউ সোমালি, কেউ শাদা, কেউ বা ল্যাটিন আমেরিকান। কোথায় নিয়ে যায় ওদের? কোন শিবিরে রেখে ট্রেনিং দেয়? কোন সুরুয়ার সাথে কোন বড়ি মিশিয়ে খাইয়ে দিয়ে কোথায় কোন ভুট্টাখেতের মাঝখানে ঘুম পাড়িয়ে রাখে? মনসুর আর কাউকে না পেয়ে আসমাকেই এই কথা জিজ্ঞেস করে বসে। আসমা আবারও মুখ বেঁকায়, যেন আবার কাঁদবে, তবু টিভি থেকে চোখ সরায় না। টিভিতে কেন যানি স্ট্যালিনের ছবি দেখাচ্ছে—ওরা রাশিয়াকে ক্যারিকেচারে পর্যবসিত করে এনেছে; রাগ কিরওয়ানির স্কেলে রুশ পল্লিগীতি বাজছে ব্যাকগ্রাউন্ডে। কেন? যাতে রাশিয়া নিয়ে বাকি দুনিয়ার যেই একীভূত কল্পনা, দর্শক সেই কল্পনাকে মাথার ভিতরে সহজে নাগাল পেতে পারে। টিভির চিৎকৃত স্ক্রল বলছে: একটু পরে হবে টক-শো সালাফিদের পয়সায় চলন্ত এনজিওভিত্তিক ত্রাণকার্য নিয়ে সুবিস্তৃত আলোচনা চলবে। নাহ, মনসুরের মাথা আজকে আর নিতে পারবে না। বিছানায় বসা অবস্থায় শরীর মুচড়ে কাচের মেঝেতে পা দাবড়িয়ে মনসুর বলে ওঠে, “ঝড় হইছিল, সুনামি হইছিল, এখনো তাই নিয়া পইড়া আছে। ঝড়ের আলাপ উঠলে এত জোরে- জোরে ঘাউ-ঘাউ করে কথা কয়, যানি এখনো ঝড় হইতেছে আর তুফান উঠতেছে আর বাতাসের শব্দে মানুষের মুখের কথা কিছু শোনা যাইতেছে না। আর কিছু দেইখা, আর কোনো অ্যাক্সিডেন্ট, ধ্বংস, প্রলয়, মৃত্যু, দাগাবাজি, আনফেয়ারনেস, দুইনম্বরি, বাটপাড়ি—কিছু দেইখা ওদের মালিকের কথা মনে পড়ে না। শুধু ওই এক সুনামি সবাইরে মুসল্লি বানায়া দিলো। এমনে করবে বিপ্লব? ধর্মের ভিতর হাঁটু পর্যন্ত যারা নাইমা যায়, তাদের গিল্ট নামে কিছু থাকে মনে করছ, সামাহ? ওর মধ্যে গিল্ট আছে ওর খালার ঘটনাটা নিয়ে? নাই। একফোঁটা গিল্টের দেখা পাবা না ওর মধ্যে। কারণ এখন ও জানে, ওরে একজন মাফ করে দিবে… এখন ও জানে, কিতাবে গুনাহ নামে একটা জিনিস আছে, যেইটা ওর লিমিটলেস গিল্টরে ছোটো কইরা ছোট্ট-মিষ্টি একটা কনফেশন বানায়া দিবে, যেইটা আবার ওর মালিক মাফও কইরা দিবে—বা দিবে না। মালিকের নামে মানুষ মারলে তাও সই। এমনই জ্যৈষ্ঠমধুর মতো ওর মালিক।”
“যষ্টিমধু। সব গুনাহ মাফ হয় না, মনসুর।”
“আরে মাফ হয় কি হয় না, সেইটা তো বিষয় না। বিষয় হইল এই কনসেপ্টটা—একবার ভাইবা যদি…”
“মনসুর, আজকে না প্লিজ। আজকে না। আমার ছেলেটা… আমার একটাই…”
আসমা এর চেয়ে বেশি আর বলতে পারে না। ফুসফুস নিঃশেষ করে কাঁদে। এমন লাগে আসমার কান্না, যেন বিশ বছর ধরে সন্তানসম্ভবা হয়ে বাঁচার পর আজ তার গর্ভপাত হয়ে গেছে। যেন ছেলে তার ছিল পেটের ভিতর, যেন জরায়ুর অন্ধকারে কী ঘটছিল, কিছুই আসমা জানে না, অথচ সারা দিন তো ছেলের পিছে খোদকারি করতেই লেগে থাকত মেয়েলোক। মনসুর এইসব ভাবে আর নিজেও বেটাছেলের আকাট গলায় সুর তুলে আহাজারি করে কাঁদে। চারিদিকের কোনো কটেজে কোনো শব্দ নাই—সবাই জেনে গেছে, সবাই জেনে গেছে। একখানে একদল মানুষ, কাগজের মতো পাতলা দেয়াল দিয়ে বিভাজিত হয়ে পানির উপর থাকবে, খাবে, ঘুমাবে, আর কারও কথা চাপা থাকবে—তেমন কখনো হয় না। এই কথা আসমা জানে। মনসুর জানে। মনসুর আর কিছু করতে পারে না, তাই আসমার গায়ে কাঁথা টেনে দেয়।
 
বাংলা পাড়া। খালি এই গন্ধ, সেই গন্ধ। স্টেল ওয়াটারের গন্ধ। তারপর বিআরটিসি বাসে রোদবৃষ্টির দিনে মানুষের গাদার ভিতর থেকে অন্তর্বাসের যে বিশ্ৰী সোঁদা গন্ধ আসে, সেই গন্ধ। তারপর মুদিদোকানে বাংলা সাইন আর সেখানে গুদামঘরের গন্ধ-পোকায় কেটে চাল বুঝি সব সাফা করে দিলো। কে যেন “কদু বাত্তি হইছে নিকি, আঁ?” বলতে থাকে বারবার ঘুরিয়ে ঘুরিয়ে। মুখভরতি প্রৌঢ়ত্বের দাগটাগ; মনসুর হাতের পাতায় নিজের মুখ ঘষে। গলিতে-গলিতে লোকে পাছার ফাটলে হাত রেখে দলবেঁধে ইউটিউবে বাংলা নাচ-গান দেখে আর হইহই করে ওঠে। পাতাহীন খ্যাংড়া একটা গাছে একটা অপরিচিত অকুটুম্ব পাখি ডাকে। তার ডাকের মধ্যে কোনো কুক-কুক কিম্বা টিট্টিট ব্যঞ্জনা নাই, পাখিদের ডাকে যেমন থাকে; পাখার সুইচ অন- অফ করতে থাকলে মুক্তছন্দে যেমন টলট-টলট শব্দ হতে থাকে, তার তেমন ডাক। ট্যাক্সির সীটের নিচে কেউ চুয়িংগাম চিপকে রেখেছে। ট্যাক্সিতে বসে দুই সিন্ধুঘোটকের লড়াই দেখছিল মনসুর -শালাদের গোঁফের মতো ঝোলা-ঝুপো দাঁত, বসিয়ে দিয়েছিল একটা আরেকটার গায়ে। রক্তে ফোনের পানি লাল হয়ে গেছিল। ঘুরে-ঘুরে আবার সাইনবোর্ড-ট্যাক্সির কাচের বাইরে, ড্রাইভারের মাথা পার হয়ে—ইংরেজিতেই লেখা, কিন্তু এত ‘বাংলা’ কেন? OFF-এর ‘ও’ মুছে গেছে, শুধু দুইটা এফ পাশাপাশি জ্বলছে। এক-একটা মানুষের ছায়াও, সারা দিন ঘেঁটি নামিয়ে কাজ করতে থাকা অমানুষ— বেদনার মতো সুন্দর, নিবেদনে নমনীয়, জিঘাংসু ও নীরব। মনসুরও আর মাথা তোলে না। হসপিটালেও আবরার নাই; লবিতে কাজ করতে থাকা কালো ছেলেগুলি যেন ফিনাইল- পানি দিয়ে ফ্লোর ঘষতে ঘষতে আবরারকেই মুছে-টুছে গায়েব করে দিয়েছে। রেজিস্ট্রি খাতা খুলে হাঁকডাক চলল কিছুক্ষণ, একে-তাকে জিজ্ঞাসাবাদ: রোগীর বাকি সমস্ত রেকর্ড আছে, কিন্তু রিলিজের রেকর্ড কই? মনসুর ওদের কাছে পানি চাইলো, ওরা শোনে নাই; তাই পথে নেমে এসেছে সে। হসপিটালের যাবতীয় তরল বর্জ্য গিয়ে মিশছে সমুদ্রে — গন্ধ পায় না মনসুর, কিন্তু কলকল শব্দে তার একই সাথে তেষ্টা বাড়ে আর বমি পায়। সামনের ফুটপাথে শীতলপাটির প্যাটার্নে ইট বসানো— দেখেই মনে পড়ে, একবার নতুন-জামাইকালে আসমাকে বলেছিল মনসুর, “আমার দাদি আমসত্ত্বে গুড় দিত”, আর আসমার মুখটা কালো আমসি হয়ে গিয়েছিল, কেননা ও চিনি, টালা মরিচ আর বিটলবণ পর্যন্ত গিয়েছিল মনসুরের জন্য, কিন্তু পাটির উপর বিছিয়ে তো শুকাতে দিতে পারে নাই মাউন্ট ওয়াশিংটনের মেঘলা ছাদে; মনসুর একটি শুওরের বাচ্চা; সেই ফুটপাথটা কমিউনিটি আস্তাকুঁড় পর্যন্ত টানা চলে গেছে; কার্ডবোর্ডের ঠোঙ্গা, ফুলদানির শুকনা ঘেঁটিভাঙা ফুল, খেজুরের ট্রে, চিংড়ির খোলা, ঘাঁটলে বুঝি নরমাংশের অফ-কাটও খুঁজে পাওয়া যাবে। কী জানি কী গাছের সর্বাঙ্গ থেকে লম্বা-লম্বা ফিতার মতো বাকল খসে খসে পড়ছে রাস্তার ধারে। ঘামের একটা ফোঁটা জুলফি বেয়ে কানের বারান্দায় পড়তে থাকে। বাড়ির কথা ভেবে মনসুরের মন কেমন করে আর গুলিয়ে ওঠে, কারণ কোনো একভাবে এই হলো বাড়ি। বাড়ি শুধু ভায়োলেন্সের নাম, পা বড়ো করতে-করতে নিজে কই ছিলাম, কোথায় যাব, কই আছি— সেই বুদ্ধি হারিয়ে ফেলার নাম। আবরার আবার পালিয়েছে। মনসুরও যদি ছেলের মতো আরেকবার পালাতে পারতো…
রিজর্টে গিয়াস তার বাচাল, উদ্যমী, কর্মী রূপ হারিয়েছে। সকালবেলা সৈকতে মনসুরের পাশে-পাশে হাঁটতে গিয়ে গিয়াসের মনে হয়েছে, সে মনসুরেরই প্রতিবিম্ব- মাকে দেখে নাই কতদিন আর হয়তো দেখবেও না; অন্যের দেশে ভিক্ষাবৃত্তি করতে- করতে জীবন আর ভিক্ষার মধ্যে সংজ্ঞাগত যেই পার্থক্য ছিল, সেই পার্থক্যের বোধও সে হারিয়ে ফেলেছে। এইখানে ইনসাফও ভিক্ষা করে পেতে হয়। অজ্ঞাতবাস থেকে আবরারের ফোন পেয়ে ক্যাপ্টেন মামুনকে আর একে আর তাকে ডেকে তুলে, ব্যতিব্যস্ত করে, মনসুরের জন্য ওয়াটার ট্যাক্সির ব্যবস্থা করে দিয়েছে সে; হোক মনসুরের ছেলে, গিয়াসও তো আজ সেই ছেলের কারণে হাফবেলা কামাই দিয়েছে, কারণ শিফট চলাকালীন অবস্থায় গেস্টদের সাথে মাখামাখি সম্পূর্ণ নিষিদ্ধ। (অফ-ডিউটিও নিষিদ্ধ, কিন্তু গিয়াসের এইসব ম্যানেজ করে চলার এলেম আছে।) বার্ষিক ছুটি থেকে অর্ধেকটা দিন মার গেল তার, তাই না? উত্তরপাশের টানা সৈকত থেকে মরা মাছ সরিয়ে ফেলা হয়েছে, গিয়াসরা ঘুমে থাকতে-থাকতেই ক্রেনের গাড়ির নিচে দাঁতাল আঁকশি লাগিয়ে তুলে নেওয়া হয়েছে পটকা মাছের অবশেষ। গন্ধ এখনো সরে নাই। সী-প্লেনও চালু হয় নাই, আমলাতান্ত্রিক বিলম্ব হবে, শেষ সী-প্লেনটাই ধরেছিল আবরার; কী ভাগ্য ছেলের! অথচ সেই ছেলেও যাত্রায় বাধা পেল। সিরিয়া যাবে কি, শহর থেকেই বের হতে পারবে না হয়তো! ভোরবেলা বেচারা ফোন দিয়ে বসল গিয়াসকে—বাপকে না, মাকে না, গিয়াসকেই। বলল, অ্যাক্সিডেন্ট করে সে নাকি হাসপাতালে ছিল–বলে কী ছেলে? ফোন হাতে নিয়ে গিয়াস খালি পায়ে পড়ি-মরি ছুট লাগিয়েছে রিজর্টের দিকে। পাশের বালিশে আজম স্বপ্ন দেখতে দেখতে বিড়বিড় করছিল। রিজর্টকর্মীদের মেসে নিরালায় একটা ফোন করার বা ধরার উপায় নাই কোথাও; একঘরে আটজন মানুষ, দুইটা প্লাস্টিকের- মোড়ক-না-খোলা ওয়াশিং মেশিন, নষ্ট জেনারেটরও ছিল একটা আগে—রিজর্টের নিয়ম: দুই নম্বর গুদামঘরই কর্মীদের শোবার ঘর, কেননা একটা দ্বীপে সব্বাইকে একটা করে প্রাইভেট বীচ দেওয়া হবে, অত জায়গা কই? কতবার একের ফোন-চার্জার অন্যে ব্যবহার করা নিয়ে কাজিয়া বেঁধেছে, একের নামাজের টাইমে অন্যে গান শোনা নিয়ে মারপিট লেগেছে, এক ঘরের রোদে দেওয়া তোশক থেকে অন্য ঘরে ছারপোকা গেছে দেখে ধুন্ধুমার হয়েছে! গিয়াসের ফোনের শব্দে আলমুতাক্লাবের যদি দৈবাৎ ঘুম ভাঙত, আজকে সকালেও মেসে নাস্তার বদলে কাজিয়া-ফ্যাসাদ পরিবেশন করা হতো। কপাল ভালো যে, ক্ষমতাহীন সিধা-সরল লোকের যতটুকু বুদ্ধি আর কাণ্ডজ্ঞান থাকা জরুরি, গিয়াসের ওই দুইটাই ভালো আছে। উপরমহলের সাথে গিয়াস সখ্য রাখে, মানে ডাবল- শেয়ার রুম যেইগুলি, যেইগুলিতে আটজনের বদলে দুইজন ঘুমায় – সেই রুমের ষণ্ডা লোকাল আবদুল্লাহ্ রাফিউর সাথে গিয়াসের বিরাট দহরম-মহরম। বাথরুমের টাইমিং নিয়ে রাফিউ যেইবার রুলনিশি জারি করেছিল, সেইবারই গিয়াসের আইডিয়া হয়ে গেছিল, ব্যাটা কী জিনিস। হেরোইনের বেচা-বিক্রির ভাগ নিয়ে ওই ব্যাটা নাকি আগের রিজর্টের এক বাটলারকে পিটিয়ে আধমরা করে দিয়েছিল। যা হোক, গিয়াস একাধারে উত্ত্যক্ত ও উত্তেজিত হয়ে দৌড় দিলো ভাইয়ার ফোন পেয়ে। মনসুরদের কটেজ পর্যন্ত যেতে-যেতে ফোন কেটে গেল গিয়াসের হাতে- আবরার তো পে-ফোনের বুথ থেকে ফোন করেছিল, নেটওয়ার্কও তো ভালো না এইখানে। আবরারের বাপ ঘুমচোখে জবুথুবু হয়ে গিয়াসকে জড়িয়ে ধরতে গেল প্রায়, তারপর দ্রুত সামলে নিল। ভাইয়ার মা, গিয়াসের বুজি গিয়াসের হাত খামচে ধরেছিল- “কী বলছে? ওয় কী বলছে?” অভাগিনি মা—একটামাত্র সন্তান; এই দুর্ভাগ্য যেন আল্লাহ শত্রুর মাকেও না দেন। আরও সন্তান থাকলে একটাকে কুরবানি দিলেও দেওয়া যায়। দেশি বোন আসমার দুঃখে গিয়াসের সকালের বিরক্তি দীর্ঘশ্বাসে পরিণত হয়।
গিয়াসের মায়ের তো গিয়াস ছাড়াও আরেকটা ছেলে আছে। মাকে রাখে ভাই ইসহাক। ভাইয়ের সাথে যোগাযোগ আজকাল ফিকা হয়ে গেছে গিয়াসের। মা যখন থাকবে না, তখন কী হবে, কে জানে! মা মরলে বাপ তালুই, আর এ তো ভাইমাত্র। গন্ধগোকুল ধরতে চুকা বেগুনের ক্ষেতে শুয়ে থাকত দুই ভাই, সে কতদিন আগের কথা! ইসহাকের শ্বশুরবাড়ি শালবনের ওইদিকে, আসমাদের আদি পৈতৃক ভিটা যেখানে, তার পাশের থানা। ইসহাকের বউয়ের দিকের অবস্থা ভালো। এক ভায়রা গাজিপুরে লিলি চাষ করছে, নাম বুঝি ওরিয়েন্টাল লিলি। বছরে পঞ্চাশ লাখ লাভ করছে ফুল বেচে সেই ভায়রা। শাইখ সিরাজ আসে ক্যামেরা নিয়ে তার খামারে, এসে জিজ্ঞেস করে—হাইব্রিড ফুলের পাপড়ি কয়টা আর ভায়রা ভিন্ন উত্তর দেয়, “স্যার, বাল্ব ইম্পোর্ট করে পোষায় না। পোর্টে কোয়ারান্টিনেই তো পার-পিস তিরিশ টাকা দণ্ডি দিতে পড়ে।” ইসহাক গিয়াসকে ইউটিউব দিয়ে দেখিয়েছে, গিয়াসও গোপালকে, ক্যাপ্টেন মামুনকে, পাশের বালিশের আজমকে আর ইদানিং আবরার, মনসুর আর আসমাকে সেই অনুষ্ঠান দেখিয়েছে। আসমারা বাংলাদেশ ঘুরেই তো সদ্য এসেছে, তবু যেন ওরা জানতই না যে, দেশ এত এগিয়ে গেছে। “দেশ কত আগায়া গেছে, বাহ”, বলেছে আসমা। “আর এই দেশের অবস্থা দেখ”, বলেছে মনসুর। বলেছে, “বাংলাদেশের একটা রেট্রোগ্রেশন দেখতে চাইলে এই দ্বীপদেশে আসা দরকার প্রত্যেকের।” দেশে থাকলেই গিয়াস যে ভালো থাকত, দ্বীপে উনমানুষের জীবন যে তার দরকার ছিল না, যেই বিছানায় সে ডেইলি চাদর পাতে, সেই বিছানায় শোয়ার সামর্থ্য কিম্বা অধিকার যে তার নাই, এইসব কি গিয়াস আগে জানত না? আসমা আর আসমার জামাইয়ের কঠিন বাতচিতের মধ্যে থেকে সেইসব জাগতিক দর্শন তার জোগাড় করতে হবে? অভিমানে জিভে কামড় পড়েছিল গিয়াসের। সেই রাতে মেসে ফেরত গিয়ে সামান্য কারণে পাশের বালিশের আজমকে লাথি কষিয়েছিল গিয়াস। এতে মনে হয়েছিল, যেন নিজের দেশেই ফিরে গেছে গিয়াস, ফিরে গিয়ে নিজের ভাষায় কথা বলছে। গালি আর মারামারি গিয়াসের মাতৃভাষাই—এমন কোনো অনুভূতি নাই, যা গালি আর মারামারির ভাষায় প্রকাশ পায় নাই গিয়াসের শিশুকালে। ইসহাক পেটে থাকতে গিয়াসের মায়ের পেটেও ওর বাপের লাথি কম পড়ে নাই। সেই ভাষা সে মায়ের পেট থেকেই বয়ে নিয়ে গেছে, প্রথমে গ্রাম থেকে নদীর ঘাটায়, সেখান থেকে সদরে মাখন কাকার দোকানে, সেখান থেকে সাভারের ফ্যাক্টরিতে, সেখান থেকে এই দেশে; ম্যানহোলের বহুমূল্য ঢাকনা চুরির দিন থেকে সাভারে মহাজনের ঘরের দেয়ালে ব্যাডমিন্টনের র‍্যাকেট ঝোলানোর দিন হয়ে বিদেশের শ্রমের টাকায় গ্রামদেশের বাড়িতে ছিটের পর্দা ঝোলানোর দিন পর্যন্ত। আসমার জামাই যেইসব জীবনকে একটা অসম্পূর্ণ বৃত্ত বলে জানত, গিয়াস সেইসবকেই জানত একটা প্রায়-শৈল্পিক, সর্পিল চক্র হিসেবে, ক্রমাগত যা কেন্দ্রের দিকে ক্লকওয়াইজ ঘুরে যাচ্ছে।
“পাওয়ার তো শেয়ার করার বিষয়, প্রতিরোধ করার বিষয় না”, সৈকতে হাঁটতে– হাঁটতে গিয়াসকে বলেছে মনসুর। গিয়াস এইসব কথা আগে কখনো রিজর্টের কোনো গেস্টের মুখ থেকে শোনে নাই, তাই অনভ্যাসে হুঁ-হুঁ করে গেছে। ছেলে নিরুদ্দেশ হওয়ার পরে মনসুর আরও ছোটো, ক্ষীণকায় আর কুঁজা হয়ে গেছে—যেটা এখন আর সুন্দর, সহনীয়, কবিজনোচিত নাই। আসমা বুজি বলেছিল, তার জামাই নাকি আমেরিকায় বাংলা সাহিত্য করে; পাওয়ার নিয়ে নাকি তার অনেক জানাশোনা। যাদের পাওয়ার নাই, তাদের পাওয়ার না-থাকার বিষয়াদি নিয়েও তার গভীর গেয়ান। তো যাদের পাওয়ার নাই, তারা তা ভাগাভাগি করবে কী করে আর প্রতিরোধ না করলে আর কী করার থাকতে পারে তাদের? এইসব চিন্তাকে বাক্যের ভিতর স্পষ্ট করে জড়ো করতে পারে নাই গিয়াস, তার আগেই মনসুরের ওয়াটার ট্যাক্সি চলে এসেছে। মনসুর জানে, সিঙ্গাপুরের এক হোল্ডিং কম্পানি উত্তর সাগরে চারটা দ্বীপ লীজ নিয়েছে, তিনটা দ্বীপে আলিশান রিজর্ট হবে, যেমন হয় — আর চার নম্বর দ্বীপে ওই তিন দ্বীপের শ্রমিক আর কর্মচারীদের জন্য ক্যাম্পাস হবে। সেই ক্যাম্পাসে সাড়ে সাতশ লোকের থাকার ব্যবস্থা হবে; ষোলোখানা ফুটবল মাঠের সমান বিরাট জমি নাকি। গোপাল বলেছে, এমন তাজ্জব কথা কেউ কখনো শোনে নাই—”লাইব্রেরি বনেগি, রানিং ট্র্যাক হোগা, দুকান–মকান, বিউটি পার্লার, রেস্টুরেন্ট সবকুছ বনেগা”, কিন্তু ফুটবলের মাঠ বনেগা কি না, গোপালের তা জানা নাই। ফুটবল খেলার জায়গা থাকলে গিয়াস একদম পরিষ্কার বুঝিয়ে দিতে পারতো দুনিয়াকে পাওয়ার শেয়ার করা কাকে বলে, কিন্তু শুধু ফুটবল খেলার সুযোগের জন্য চাকরি ছাড়ার প্রশ্নই ওঠে না। ছেড়েই বা কোথায় যাবে? কাগজপাতি তো আর দেখাতে পারবে না আর আজকাল নতুন হোটেল চেইনগুলিতে এইসবের খুব কড়াকড়ি। ভালোমন্দের মধ্যে সবই ঠিক আছে এইখানে; বাড়িতে কথা বলার সময় শুধু একটু যদি আড়াল, একটু প্রাইভেসি পাওয়া যেত, মন্দ হতো না। পরিবার মাঝে-মাঝে ফোনের ওইপাশে গান করে—হিন্দি, বাংলা, গিয়াসের যদিও ভালো লাগে পুরানো দিনের গান। ফরমাইশ দিলে পরিবার কাঁটা হয়ে যায়, আর গায় না কিছু; উলটে ঝগড়া শুরু করে— নেশা করা নিয়ে, দেশে ফেরা নিয়ে, টাকা নিয়ে। এইসব শুরু হলে গিয়াস নিজেই গান ধরে- “বিষম নদীর পানি, ঢেউয়ে করে হানাহানি, আমার অকূলের কূল দয়াল আল্লাহর যদি দেখা পাই রে” আর সুনামির কথা ভেবে চোখের পানি ফেলে। মাঝেমাঝে এমন হয়, এক গান গাইতে ধরে, কিন্তু তাতে আরেক গান মিশে যায়। কী না কী গানের সাথে সেইদিন লেজ জুড়ে দিয়েছিল—”কার ফলন্ত গাছ উফাড়িলাম, কারে পুত্রশোকি গালি দিলাম গো” – মনসুরদের দেশের গান, গিয়াস এই গান পেল কোথায়, কে জানে! খুব সুরে গানের রফতার ধরে চলছিল গিয়াস, ক্যাপ্টেন মামুন তাল দিচ্ছিল, যদিও তালি-খালির আগামাথা নাই; রাত হয়েছিল সেইদিন, আলমুতাল্লাব বাতি জ্বালিয়ে ঘর থেকে খেঁকিয়ে ওঠায় রসভঙ্গ হলো। এই জীবনে শেয়ার করার জন্য কিছু পাওয়ার চাই গিয়াসের; খেলায় নাই সেই পাওয়ার, গানে নাই, ঘরে-বাইরে-জলে-আকাশে-পরিবারে কোথাও নাই। উপরওয়ালা বলেছেন, খুব বেশি হলে গিয়াসকে শান্তি দেবেন; পাওয়ার নয়।
বেলাভূমি আজকে পয়পরিষ্কার। সমুদ্রের জংলা শৈবালের গন্ধ আর পানির নোনা গন্ধ আর সৈকত থেকে সরিয়ে ফেলা মরা মাছের গন্ধ একটা আরেকটার সাথে বিভ্রান্তিকরভাবে জড়িয়ে গেছে, তাই গেস্টদের আজ আর খুব আপত্তি নাই জলে নামতে। এক বাপ তার বেশি বয়সে জন্মানো দুই ছেলেকে নিয়ে হাত ধরে সমুদ্রের সাথে পরিচয় করিয়ে দিচ্ছে। বাপটার চুল লম্বা আর রুক্ষ, অনেকখানি পেকেও গেছে—নোনা জল লেগে চুলগুলি একটা ঘোমটার মতো মাথার তালুর উপর পড়ে আছে। একটা রাবণফল সাগরের ভিতর থেকে ভেসে এসে ছেলে দুইটার ঠিক সামনে ঢেউয়ের উপর দুলছে। ওদের বাবা হাসতে হাসতে শুকনা আঁটিটা হাতে তুলে নেয়-অশ্লীলদর্শন ফল একটা, উবু হয়ে দাঁড়িয়ে থাকা মেয়েলোকের বিশাল পিছনের মতো আকার; পাশের বালিশের আজম প্রথম যেইবার দেখেছিল, লজ্জায় প্যান্ট ভিজিয়েছিল ব্যাটা। এখন আর এই ফলের গাছ একটাও নাই এই দ্বীপে। পামগাছের জ্ঞাতিভাই বুঝি। মেয়েগাছে মেয়েলোকের সাউয়ার মতো ভজভজা ফল হয় আর ছেলেগাছে ব্যাটালোকের ওই জিনিসের মতো দেখতে ফুল হয় বলে সবাই এর নাম দিয়েছিল পাপগাছ। এই জান্নাতে ওইসব পাপ রাখা চলে না। সর্বশেষ যেই গাছটা ছিল, সেইটা ছিল মাথায় আর বহরে সমান-সমান। গিয়াসের মনে হয়, গাছটা কাটা গিয়ে ভালোই হয়েছে; মানুষের পাপেই দ্বীপ জরজর, গাছের পাপের জায়গা কই এইখানে?
হাউজকীপিংয়ের রস্টার বদলেছে আবার। বিকালের শিফটের জন্য গিয়াস তৈরি হতে থাকে। লকারের ভিতর মাড় দেওয়া শাদা ইউনিফর্ম, বুকের উপর দ্বীপের এমব্লেম- মনোগ্রাম সেলাই করা। রিসেপশনের পিছে দুই নম্বর স্টাফ টয়লেট—দুইহাত বাই দুইহাত মাপের টাট্টিঘর, ফ্লোর-স্টাইল পায়খানা — নিয়মিত পরিষ্কার করা হয় না দেখে প্লাইউডের একটা তক্তা বসিয়ে ঢেকে রাখা হয়, পানির কলে মরিচা ধরা, আধভাঙা একটা ধাতব হ্যান্ডেল থেকে একখানা পুরানো তোয়ালে ঝুলছে, যা খাস্তা বিস্কুটের মতন খরখরা। তাতে হাত মুছে ফোন ধরে গিয়াস। শহর থেকে মনসুরের ফোন এসেছে। আবরারকে পাওয়া যায় নাই। রক্তাক্ত হাতে গামছা চেপে ধরে পায়ে হেঁটে হসপিটালে গেছিল বুঝি দিন দুয়েক আগে, শুনে গিয়াস শিউরে ওঠে আর শক্ত তোয়ালেটা হাত থেকে ছেড়ে দেয়— ভেজা বাথরুমে পড়ে গিয়ে ভাঙা সাবানদানির কোপ লেগে হাতের চামড়া ফালা ফালা হয়ে গেছিল নাকি প্রায়, হাড়সহ নাকি দেখা যাচ্ছিল; সাত-আটটা সেলাই পড়েছে ছেলের। তো কোনো দুর্বল মুহূর্তই হবে, যখন ছেলের মনে হয়েছে, গিয়াসকে ফোন করলে ভালো হয়। মনসুর বলে, ডেলিরিয়াম — গিয়াস তার অর্থ বোঝে না। গিয়াস ভাবে, এর চেয়ে খারাপ কিছু হয় নাই, সেটাই কপাল। মোকামে পৌঁছানোর আগেই সিরামিকের ভাঙা সাবানদানি কিম্বা ভাঙা টাইলের ধারালো প্রান্তের উপর ছেলের যদি গলা পড়ত, তাকে কি শহিদ ডাকা হতো? গিয়াসের মনে অপত্যস্নেহের মতো করুণ কিছু ভাসে, আবার একই মনে আবরারের জন্য ভর্ৎসনা আর গালাগালি আসে। ভেজা বাথরুমে নিজেকে সামলাতে পারে না, সেই ছেলে নাকি খেলাফত আনবে, মানে এইকূল-ওইকূল সকল কুলের মুখে কালি দিয়ে, মায়ের-বাপের কওমের সব্বার বদদোয়া নিয়ে জান্নাতে দাখিল হওয়ার জন্য দস্তখত করবে।
তবু তো ছেলে পালাবে বলে নিয়ত–না, না, নিয়াহ করেছিল। তবু তো সে পালালই। একবারে না হোক, দুইবারে। এইবার? এইবার আসমা বুজির কী হবে?
 
লাগুনে কোনো ঢেউ নাই। ঢেউহীন নদী কিম্বা সমুদ্র—তার নিচে আবার চকচকা শাদা বালি— সে যত নীলই হোক, আসমার চোখে দুর্যোগের মতো মনে হয় এখন। শুরুতে এমন মনে হয় নাই যদিও; এই কটেজে প্রথমবার ঢুকে মনে হয়েছে, পুরা পৃথিবীটাই একটা বিলাসবহুল কৃত্রিম হ্রদ। আর এখন আসমার মনে হচ্ছে, নুহ নাই, নুহের প্লাবন নেমে এসেছে দুনিয়ায় আর দুই ভুবনে কেউ নাই, যে আসমাকে এই মহাপ্লাবন থেকে উদ্ধার করতে পারবে। আবরার নাই। মনসুর গেছে শহরে, আবরারকে খুঁজতে। বীচ তো পরিষ্কার হয়ে গেছে, অনায়াসে আসমাকে নিয়েই মনসুর চেক-আউট করতে পারতো; শহরে একটা হোটেলে একটা ডাবল রুম কি পাওয়া যেত না? কেন আসমা এইখানে পড়ে থাকবে? কিন্তু মনসুর একবার মনস্থির করে ফেললে আর তা থেকে নড়তে পারে না। রিজর্টভরতি গেস্ট, পেট্রন, শ্রমিক, কর্মচারী, শেফ, ক্লিনার, রুমবয় — সকলে জেনে গেছে আসমাদের কেলেঙ্কারির কথা। রুম থেকে আসমা না-পারতে বের হয় এখন। সমুদ্র এখন এক সীমাহীন সম্ভাবনাহীন ফ্ল্যাট অরগ্যানিজমের মতো নির্বিষ পড়ে থাকে আসমার সামনে। গভীর রাতে স্পায়ের দিকটায় গেছিল আসমা—আরাম করতে নয়, রিজর্টের ঘরের বাইরে কোনো বদ্ধ জায়গা খুঁজতে; আশা করেছিল, এত রাতে কেউ থাকবে না। স্পায়ের ভারী দরজা বন্ধ করে দিলেই ভিতরে মিঠা পানির পুল। ঢুকে দেখে, একজোড়া কপোতী টপলেস হয়ে ভালোবাসাবাসি করছে; বীচে সমকামিতা হারাম নয়, তবে ট্যাবু, তাই বুঝি, ওরা রাত করে স্পায়ের পুলে নেমেছিল। মেয়ে দুইজনের একজন আসমার দিকে পিছন ফিরেছিল, অন্য মেয়েটা ঠিক মেয়ে নয়, মহিলা—আসমার চেয়েও বয়স বেশি হবে। পর্দার ঝালরের মতো চুল পড়ে ছিল মুখের উপর, ভালো মতো দেখা যাচ্ছিল না, তবু আসমার কেন জানি ভালো করে দেখতেই হবে ওদেরকে! ওদেরই মতো লজ্জা থেকে পালাতে চাওয়ার কারণে আসমা সখীর মতো ওদের দিকে তাকিয়ে ছিল। ওরা পাত্তা দেয় নাই। ওদের আর আসমার মাঝে রঙিন ধোঁয়ার আবরণ। কী আক্কেলে বুরকিনি পরতে গেছিল আসমা! ঠিক আছে, ওদের থেকে দূরেই ভাসবে ও। পুলের পানির তলে মেশিন বসানো; ঈষদুষ্ণ পানি বিপুল বেগে টগবগ করছিল আর দুই মানবীর শরীরের সাথে ধ্বস্তাধ্বস্তি করছিল। বাতাসে সেক্সের গন্ধ; ভূতের আরক বানানো হচ্ছিল ফুটন্ত পানির কড়াইতে আর নরবলির জন্য রেডি নারীরা হাসি-হাসি সেই আরকে সিদ্ধ হচ্ছিল। আসমাও পানিতে নামল। দেখল স্পায়ের ভেস্টিবিউলের ভিতর একটা নকল দিঘি, তার উপর প্লাস্টিকের পদ্মপাতা ভাসছে। দিঘির উপরের সিলিং আকাশের সমান উঁচু, সেই সিলিং থেকে সার্কাসের রিঙের মতো দেখতে বিশাল কী যেন কী ঝুলছে। দুলছে আর আসতে-যেতে পানির উপরিতলের সাথে গোত্তা খাচ্ছে। আসমা মুখ তুলে তাকাল আর তাকাতেই রিঙের মতো গোল জিনিসটা একটা খোলা ম্যানহোলের মুখ হয়ে গেল—নব্বই ডিগ্রি ঘুরে গিয়ে ম্যানহোলের মুখটা আর অনুভূমিক নাই, লম্বালম্বি ঝুলতে লাগল সিলিং থেকে। ছোটো একটা ছেলে চকিতে সেই ঝুলন্ত ম্যানহোলের ভিতর মুখ ঢুকিয়ে দিলো। দূরে কেউ কানছে, “একটা জায়গা আম্মা, একটা জায়গাই খালি” বলতে-বলতে। ম্যানহোল দিয়ে মুখ বের করা ছোটো ছেলেটাও ওই কান্নার সাথে সুর মিলিয়ে কানতে থাকল—দুই কান্না মিলে একটা দ্বৈত সংগীত চলল, তারপর ছেলেটা কানতে কানতে নিজের মাথা সম্মতির ভঙ্গিতে উপর-নিচ নাড়াতে থাকল, যেন নিজের ভিতর থেকেই কারও বকুনি শুনতে পেয়েছে ছেলেটা—কেউ তাকে হুকুম করছে দ্রুত কান্না থামাতে। ফোঁপানির সাথে ধীরে ধীরে কান্না থেমে গেল ওর। আসমা চোখের পাতা ফেলবে না, প্রাণপণে চোখ খুলে রাখল সে; চোখের পাতা ফেললেই সব কেমন পিক্সেল-পিক্সেল হয়ে ভেঙে যাচ্ছিল। ছোটো ছেলেটা এমন ফোর্সে ম্যানহোলের ভিতর ঢুকে গেল আর সাথে আসমাকেও নিয়ে গেল, যেন ম্যানহোলের ঝুলন্ত ঢাকনাটা একটা পোর্টাল আর ছেলেটা নিজে একটা কেটলির নলের মুখ থেকে উৎসারিত বাষ্পের ফোয়ারা। পোর্টালের ওই পারে একটা বিরাট বাগান, বাগান পেরিয়ে বন, বন পেরিয়ে মহাবন, তারপর সেই মহাবন গিয়ে একটা ঢালের সাথে নেমে গেছে মহাসমুদ্রে। সে বড়ো আশ্চর্য বাগান। শুরুতে খালি সারি-সারি পপলার-চিনার; যত ঢালে নামতে থাকল, তত বাদাবনের মতো দেখা যেতে লাগল সব কিছু। গাছে-গাছে কিম্ভূত ফল, বিড়ালের মোচড়ানো মুখের মতো বিশ্রী। চারিদিকে ঘুঙুর বাজছিল সেই বনে; প্রতিটা গাছের প্রতিটা ফুলে সোনা-রুপার ঘুঙুর বাঁধা। পাগলা বাতাসে গাছের কাণ্ডসহ দুলে উঠল আর ঘুঙুরগুলি দ্রুম-চুম করে বেজে উঠল। একটা কালকাসুন্দা গাছের পাশে আসমার বোন হাফসা দাঁড়িয়ে হাসতে-হাসতে নিজের ডায়ালগ নিজে নকল করে বলল, “আমিই সেই তরুণ পূজারি… হ্যাঁ, আমিই, আমিই।” ছোটো ছেলেটা, যে আসমার আগে-আগে চলছিল, দৌড়ে গিয়ে হাফসার হাত ধরল। আসমার দুই পায়ে বেড় দিয়ে-দিয়ে বাংলার চারের মতো প্যারাবলিক গতিপথ বানিয়ে একটা বিড়াল হাঁটছে ওর পায়ের কাফ-মাসল ঘেঁষটে। কোথায় হাফসা? ওই বেটি তো লেডি গডাইভা। ছোটো ছেলেটা আর ছোটো নাই—আবরারের মতন দেখতে, কিন্তু পুরাপুরি আবরারও না। লেডি গডাইভার হাতে শাদা দস্তানা, বরফের মতো শাদা অনামিকায় ফিরোজা পাথরের ইয়া বড়ো আংটি একখানি। হাতের থালায় মনক্কা-কিশমিশ। গলায় টেপাফলের তিনলহরি মালা খুঁটে- খুঁটে খাচ্ছে ওরা দুজনে ওর বুকের উপর থেকে। ওদের মাথার উপরে দালানের বীম আর তাতে ফুলের মাচা, দিকে-দিকে পাটল আর মাংশল ফুল ফুটে আছে। আসমা হাত বাড়িয়ে এক থোকা বাগানবিলাস ফুল পাড়ল—কয়েকটা পাপড়ি ঝরে পড়ল মাটিতে; এই বাগানের বাগানবিলাস ফুলে কাঁটা নাই যে! গিয়াস কোত্থেকে যানি এসে বহুত খাতির করে আসমাকে বলতে লাগল, “বুজি, দেখ গো, ভিমের থে ঝুলতে ঝুলতে মুখের উপ্রে ফুল আইসা পড়তেছে যানি।” তারপর ছেলেটা আর লেডি গডাইভা—আর ওদের মুখদুইটা ডাঁটো ফুলই হয়ে গেল একদম। তারপর দুইজনই বোঁটা থেকে খসে পড়ল—ওদের পাপড়িগুলি উড়ে গেল আউলাঝাউলা, ওদের গর্ভদণ্ডমুণ্ড-পরাগধানী সব একাকার হয়ে একটা ঢিল-খাওয়া পাখির মতন উড়ে গেল। আসমা টের পেল ওকে টেনে-শুষে নিচ্ছে কেউ। একটা পতঙ্গভুক মাংশাশী ফুল আসমাকে হাঁ করে খেয়ে নিয়ে তারপর পাপড়ি বুজিয়ে দিলো; এইবার আরেকটা পোর্টাল ধরে চলল আসমা-খালাসির মতো দেখতে একদল লোক কাশছে, হাই তুলছে, পেট চুলকাচ্ছে। ওদের মধ্যে একদল লোক গোলাগুলিতে ব্যস্ত; বালির বস্তার সারি এক ধারসে বিছানো আর তার পিছন থেকে স্নাইপারের দল অপারেশন চালাচ্ছে। ওদের মুখে তীব্র রোদ পড়ছে, ওদের চোখ খোলা রাখতে কষ্ট হচ্ছে। বালির বস্তার ওইপারে সূর্য, তার নিচে যুদ্ধবিমান উড়ছে, কিন্তু শাদা চোখে আসমা তা দেখতে পাচ্ছে না। বালির বস্তার দিকে পিঠ দিয়ে বসলেই শুধু শহরের দালানের সারির গায়ে বিমানের ছায়া দেখা যাচ্ছে—বিমানের ওই ছায়াগুলি উন্মাদের চোখের মণির মতো ঘুরছে, উঠছে, নামছে, বোমা ফেলছে; মহাদেয়ালের পর্দার উপর ছায়াছবি একদম। এই হলো লেডি গডাইভার দেশ—প্রমিস্ড ল্যান্ড। গডাইভার সৈন্যদের মুখ জাপানি কাবুকি নর্তকদের মুখোশের মতো বিবর্ণ শাদা, শুধু তাদের ঠোঁটে কালো বা লাল রঙে যোগ-বিয়োগ- গুণ-ভাগ-বন্ধনী-বর্গমূল চিহ্ন আঁকা। গুলিতে জখম হওয়া সহযোদ্ধাদের একটা স্তূপ বানানো হচ্ছে দুই লাইন বালির বস্তা দিয়ে তৈরি একটা সমকোণের খোপে। যেইমাত্র সেই স্তূপটা বালির বস্তার স্তূপের উচ্চতা স্পর্শ করছে, সেইমাত্র পেট চুলকাতে থাকা, বিশ্রম্ভালাপে ব্যস্ত লোকগুলি সিধা হয়ে দাঁড়িয়ে উঠে আসছে; ওদের প্রত্যেকের হাতে একটা করে অস্ত্র—কারও হাতে মেঝেভাঙা টাইল, কারও হাতে খড়গের মতো করে ধরা সিরামিকের বাথটাবের শান-দেওয়া ভগ্নাংশ, কারও হাতে বিচ্ছিন্ন ধাতব শাওয়ারহেড কিম্বা কল, তোয়ালে ঝোলানোর ভারী রেলিং, ধারালো ঝিনুকের মতো সাবানদানি, কারও হাতে হ্যান্ডশাওয়ারের লেজ থেকে খুলে আনা হোসপাইপ। তাই দিয়ে পিটিয়ে, মেরে, পোঁচ দিয়ে, শ্বাসরুদ্ধ করে ওরা ওদের অর্ধমৃত কমরেডদেরকে চিরশান্তি দিচ্ছে। জখম হওয়া মানুষের স্তূপ থেকে একটু দূরে মরা মানুষের স্তূপের দেয়াল বানানো হচ্ছে। সেই দেয়ালের পিছনে আরেক দল স্নাইপার বসবে। পেট- চুলকানো মানুষগুলি এই কাজ সেরে আবার যার যার জায়গায় গিয়ে বসছে আর আড্ডা-গুলতানি ইত্যাদি করছে, যেন এতক্ষণ কিছুই হয় নাই, যেন শিফটের কাজ সেরে এতক্ষণে ওদের একটু অবসর মিলল। আসমার সমস্ত শরীর বিক্ষুব্ধ করে ভয়ের একটা ঘনিষ্ঠ মোশন উঠে আসতে চায়, যেন আসমা মারা যাচ্ছে দেহযন্ত্রের কোনো একটা কলকবজার ওভারড্রাইভে, যেন এক মুমূর্ষু মানুষ অ্যাম্বুলেন্সে শুয়ে মরার আগে শেষবারের মতো সমস্ত অন্ত্রথলি নিংড়ে বাহ্যি করছে। “বাহিরে গেছে, ভাইয়া বাহিরে গেছে”, ওই খুনে খালাসিদের জটলার ভিতর থেকে একজন আসমার দিকে সরাসরি তাকিয়ে হাত-পা নেড়ে অ্যানিমেটেড কায়দায় বলতে লাগল বারবার। আসমা এই পর্যায়ে মরা মানুষের মতো নির্জীব হয়ে যায়; ওই দুই চ্যানেল ধরে সে আবার স্পায়ের মিঠা পানির পুলে ফিরে আসবে, সেই শক্তি তার মধ্যে আর নাই। কেউ পিছন থেকে আসমার দুই বগলের ফাঁক দিয়ে হাত ঢুকিয়ে দিলো — জঘন্য ভায়োলেশন, কিন্তু আসমা শক্তিহীন, তাই নিজের নেতিয়ে-পড়া শরীর ওই দুই হাতের মধ্যে ছেড়ে দিলো। আর এমনিতেও তো সে মরেই গেছে, এখন আর ভায়োলেশনের, খুন-জখম-ধর্ষণের ভয় কীসের? আসমার মাথার পিছনটা কারও নরম বুকে গিয়ে ঠেকল; সেই স্পৰ্শ এত মানবিক—যত্ন আর উৎকণ্ঠায় নিবিড় যে, আসমা বুঝতে পারল যে, সে আসলে মরে নাই। রাতের ক্লিনার অর্থাৎ স্পা অ্যাটেন্ড্যান্ট শরণ রানি পানি থেকে আসমাকে ঝটিতি তুলে পুলের পাড়ে ফেলল। শরণ রানির চিৎকারে আর সেই চিৎকারের প্রতিধ্বনিতে স্পায়ের আকাশসমান উঁচু প্রকোষ্ঠ কাঁপতে থাকল।
আজকে আসমা সুস্থ। গিয়াসের বুদ্ধিতেই মনসুরকে জানানো হয় নাই যে, গতরাতে আসমা নরকদর্শন করে এসেছে। ডেকের আরামচেয়ারে বসে নাক ডেকে, মুখ হাঁ করে বহুক্ষণ ঘুমায় আসমা। জনম-জনম পর ঘুম এসেছে তার-স্বপ্নে এখনো লাল-নীল-ফিরোজা ফুল দেখতে পাচ্ছে আসমা, বোমার মতো ফুটছে ওইগুলি, তবে নিরাপদ একখানা কাচের আস্তরের পিছনে ঘটছে ওইসব, যেন ল্যাবরেটরিতে নিয়ন্ত্রিত পরিবেশে অতিনিরাপদ বোমা বানানো হচ্ছে আর আসমা সুশীলভাবে টিকেট কেটে ওই তামাশা দেখার জন্য লাইন দিয়েছে। এই রকম মামুলি দৃশ্য আকছার দেখা যায় স্বপ্নে ও বাস্তবে। এতে প্রাত্যহিক জীবনে কোনো বিঘ্ন ঘটে না। ঘুম ভেঙে গেলে আকাশের দিকে তাকায় আসমা – বিকালের আকাশ কেউ ব্লেন্ডারে ঘুঁটেছে। ছাইরঙা দই কালো রঙের ননি থেকে আলাদা হচ্ছে। কালো আকাশের নিচে লাগুনের রূপ এমন, যেন ফেরাউনের হারেমে বন্যা হয়েছে—”ঘরে-বাইরে হাঁটুসমান পানি থই-থই করতেছে। অনেক কষ্ট, বোইনা, অনেক কষ্ট।” বোন হাফসাকে লিখেছে আসমা; মেসেজ ডেলিভার্ড হয় নাই। আজকে চতুর্থ দিন—হাফসার কোনো সাড়া নাই। হাফসার জামাইকেও মেসেঞ্জারে কল করে পায় নাই আসমা। ফেসবুকে কোনো পোস্ট নাই। আসমার গাত্রদাহী দি ইউনাইটেড স্টেটস অভ আমেরিকা অ্যালবাম সর্বশেষ আপডেট হয়েছে আবরার পালানোর আগের দিন। হোয়াটসঅ্যাপ, মেসেঞ্জার, ভাইবার, স্কাইপ—সবখান থেকে হাফসা গায়েব। টেলিগ্রাম নামে নাকি আরেকটা অ্যাপ আছে—জঙ্গিদের প্রথম পছন্দ, রাকা থেকে কিম্বা আলেপ্পো থেকে যাবতীয় নির্দেশনা নাকি ওখানেই প্রথমে আসে– মনসুর বলেছে, গুগল জানিয়েছে। স্বপ্নে যেমন লাশ আর ধ্বংস দেখল আসমা- হাফসা আর আবরার শেষমেশ ওইসব পাঁকের মধ্যে গিয়ে পড়েছে? আসমার সন্দেহ ঘন হতে হতে আজকে যদি সত্যে পরিণত হয়, তাহলে? ও আল্লাহ, তাহলে? আসমার যাবতীয় কনসিডারেশনের মধ্যবিন্দুতে এখন আবরার আর হাফসার যুগ্ম সহিংস ভবিষ্যতের কল্পনা টলটল করছে। গিয়াসকে আসমা এক ফাঁকে আলগোছে জিজ্ঞেস করেছে টেলিগ্রাম নামে কিছুর কথা সে জানে কি না। যেন নোংরা কিছুতে হাত লেগে গেছে, এমনভাবে গা ঝেড়ে গিয়াস বলেছে, “না, না, বুজি। ওইসব ক্যান আমি চালাব? বসনিয়া গ্যাং, বুরু গ্যাং—ওইসব গ্যাংয়ের পোলাপাইন চালায় ওইসব। আমি খালি ইমু দিয়া পরিবারের সাথে কথা বলি।” আসমার বিশ্বাস হয় নাই; গিয়াসের দিকে তাকিয়েছে বড়োলোকের বউয়ের গভীর সন্দেহ নিয়ে, যেন গিয়াসের মুখের যাবতীয় খুঁত আর কদর্যতার লিস্ট করছে সে এক-এক করে, যেন ওইগুলি পরে কোনো এক অবসরে সারাই করে দেবে সে। গিয়াস অস্বস্তিতে পানির দিকে তাকিয়েছিল।
মনসুর ছেলেকে খুঁজে পায় নাই। আসমা জানত পাবে না; অত সহজ নয়। শহরে মানুষ গায়ে গায়ে লেগে আছে—কার গা থেকে কার গা ছুটিয়ে, কোন ফুলের পাপড়ি থেকে কোন মাছির চোষক সরিয়ে মনসুর আবরারকে খুঁজে বের করবে? শহর তো আর রিজর্ট নয়–রীতিমতো ঘাম, ক্লেদ আর রক্তে নোনা। সী-প্লেনে করে এই দ্বীপে আসার আগে ওই শহরে মাত্র ছয় ঘণ্টা কাটিয়েছে আসমা, তবু রিজর্টের ঘরে বসেই প্রায় অদেখা একটা শহরের আসলিয়ৎ নিয়ে তার নিদারুণ কনফিডেন্স। “মনসুর, কনফিডেন্স আর স্পেকুলেশন ছাড়া আমার জগতে আর তো কিছু নাই।” আসমার ফরসা হাতে পলকির কাজ করা মোটা-মোটা সোনার চূড় টাইট হয়ে বসে আছে। মনে পড়ছে ছেলের টুকরা-টুকরা স্মৃতি, দুঃখের মাঝেও যেইসব প্রায় হাসাতে পারে। বিয়ের আগে মনসুরকে মনে-মনে ‘মনচেরি’ ডাকত আসমা— মনসুর উচ্চারণ ঠিক করে দেওয়ার আগে (‘শেরি’ হবে নাকি); আসমা তখনই জেদের ভাণ করে বলেছিল, ছেলে হলে নাম রাখবে মনচেরি। কম বয়সের ঢংগুলি, বোকামিগুলি, ভুলগুলি, ভুল উচ্চারণগুলি নিয়ে ভাবলে আসমার নিজেকে অদ্ভুত লাগতে শুরু করে। যা হোক, সেই মনচেরিই কালে-কালে মনচিনি হয়ে গেল আর মনসুরের মুখে আসমা তো বরাবরই সামাহ। উর্দু। আসমার মনচিনি মাটিতে দাগ কেটে মেয়েদের মতো এক্কাদোক্কা খেলছে, মায়ের উপর রাগ করে মাটিতে ভাত খাচ্ছে, সুপারশপের ভিতরে অনেক ভিড় দেখে মায়ের হাত ধরে মেয়েদের অন্তর্বাসের সেকশনের ভিতর দিয়ে কোনাকুনি শর্টকাট নিচ্ছে (আর মা তার ছেলের উপস্থিত বুদ্ধি দেখে চমকিত হচ্ছে), খাবার টেবিলে বসে বাপের সাথে বেয়াদবি করছে, মায়ের জ্বর হলে রাত জাগছে, স্কুলের পরীক্ষায় লাড্ডু পেয়ে খাতার উপর মায়ের সই নকল করে ফেরত নিয়ে যাচ্ছে, মায়ের কাছে ঝামেলা খালাকে নিয়ে মিথ্যা কথা বলছে, মায়ের হাতে চড় খেয়ে বাড়ি থেকে পালিয়ে যাচ্ছে, আবার ফিরে আসছে, মাকে ইন্টারনেট শেখাচ্ছে, তবে রয়ে-সয়ে হাতে কিছু রেখে, যাতে মায়ের নজরদারির কোপে না পড়তে হয়—তবু তো পড়লই। আবরারের চলে যাওয়ার দায়ভার মনসুর নেয় নাই, আসমার উপরই ওটা পড়েছে। অথচ মনসুর এমনই হৃদয়হীন যে, আবরার চলে যাওয়ার পরদিনও অফিস নিয়ে, অফিসের প্রমোশন না পাওয়া নিয়ে ঘণ্টাখানেক গোস্সা হয়ে থেকেছে। আসমা এটাও জানে, অফিসের নতুন বস কল্পিত দেওধরকে হাত করার জন্য শাদা বাংলায় তাকে মেয়ে-সাপ্লাই দিয়েছিল মনসুর; কল্পিতের নামের উচ্চারণ ছিল কাল্পিৎ—অফিসের সবাই বলত কালপ্রিট। “সে ব্যাটা এই রকম, বুঝলা — দেখলেই বুঝা যায়, দুনিয়ার সবখানে সে একটাই পাসওয়ার্ড ইউজ করে। ইমেইল, ফেসবুক, অফিসের ডকুমেন্ট, ব্যাংকের অ্যাকাউন্ট, তারপর ধরো বিদেশে যাওয়ায় সময় স্যুটকেসের লক কম্বিনেশন…” – এইসব হাবিজাবি বলেছে মনসুর। আবরার নাই, বাপকে সুদখোর প্রতিষ্ঠানে চাকরি করা নিয়ে লজ্জা দেওয়ারও আর কেউ নাই, সেই সুযোগই নিয়েছে মনসুর। অল্প বয়সে আবরার ওর বাপের সাথে উদাসীনতা আর অবহেলার বন্ধনেই বাঁধা পড়েছিল। ছেলে বড়ো হওয়ার আগেই আমেরিকার ব্যাংকিং সেক্টরে ধস নামল, মনসুরের বীমা কম্পানির চাকরি গেল; সকলে জানল শাদা ম্যানেজারদের বলির পাঁঠা হয়েছে মনসুর; তো সেই সময়ে সারা ক্ষণ উদাস বসে থাকত আসমার জামাই, শুধু ছেলে দুষ্টুমি করলেই উদাস ভাব তুলে রেখে ছেলেকে সাঁই-সাঁই করে পেটাত রুলার দিয়ে। ফিফথ গ্রেডে পড়ার সময় স্কুলে যাওয়ার আগে আবরার প্রতিদিন কান্নাকাটি করতো, পেটের কাছে টাক-ইন করা পরিপাটি শার্ট টেনে-টেনে বের করতো, শরীরের চারদিকে ঢোলা করে রাখত, তখন আসমারা বোঝে নাই, স্কুলের কোনো শিক্ষক বা কোনো ছাত্র বা ছাত্রী ওই দশ বছরের আবরারকে শারীরিকভাবে হয়রানি করছে। মনসুরও বোঝে নাই, বুঝলে প্রতিদিন সকালে ছেলের উপর এত বেরহম হতো না। তবু সেই মনসুরই আবার বাড়ির পিছের ব্যাকইয়ার্ডে ছেলেকে সাথে নিয়ে বাগান করতো, বসন্তে বাপ মাটি কোপাত আর ছেলে আলু বুনত; গরমকালের সরস মাটি, তাই গাছগুলি খলবল করতো; ছেলেকে মনসুর শেখাত: ফুল শুধু পড়ে থাকলেই কুড়াতে হয়, কারণ নইলে নাকি গাছ ব্যথা পায়। ছেলে একদিন বাপের এই দয়াধর্ম আর ক্রুরতার ডুয়ালিটি ঠিকই বুঝতে পারল। তারপর গোঁ ধরে চুপ হয়ে গেল। মনসুর যদি একটু চুপ হতে জানতো, যদি একটু নিজের কণ্ঠ, নিজের শব্দ, নিজের লেখা, নিজের কাজ, নিজের দর্শন নিয়ে বাতাসের উপর চড়াও না হওয়ার শিক্ষা থাকত তার, ছেলেটা আজকে আসমার বুকেই থাকত। মনসুর এমনই এক মহাশয়তান-আলেপ্পো-সিরিয়া ওইসব ওইসব জায়গায় যে যুদ্ধ হচ্ছে, এই যে মায়ের বুক খালি হচ্ছে ডানে-বাঁয়ে, সে বলে এর কোনোকিছুই নাকি ‘ভুল’ না। যুদ্ধ হবে, সহিংসতা-লোকক্ষয়-রক্তক্ষয় হবে—এর মাঝে বেঠিক কিছু তো নাই। একমাত্র বেঠিক বিষয় নাকি শুধু এটাই, “এই যুদ্ধে আমরা জিতব না।” যেন শুধু জিতলেই এই যুদ্ধ শ্রেয় হতো, কারণ জিতলেই এই যুদ্ধ ঐতিহাসিকভাবে যৌক্তিক হতো। এই হলো আসমার জামাই, ঠান্ডা মাথার নিরাবেগ, খুনি বাপ। তার ছেলে ঠান্ডা মাথায় খুন করতে রওনা হয়েছে, এ আর আশ্চর্য কী? এই লোক আবার ইনিয়ে-বিনিয়ে কাব্যসাহিত্য করে : ‘জানো না কি পাঞ্জেরি? আমরা সকলেই শয়তান এই নিওলিবারাল বিশ্ববাস্তবতায়?’- মার্কা কবিতা ফলায়; মানে শয়তানির ইলজাম নিজের মাথার উপরে নিয়ে বাঁচার পৌরুষও নাই লোকটার, ওই কলঙ্কও সবার সাথে ভাগ-বাটোয়ারা করে হালকা করে নিতে হবে তার। কই, গৌরবের ভাগ তো কাউকে দেয় না সে! নির্মল কৃতিত্বের ভাগ, আয়-উপার্জনের ভাগ, যশের ভাগ, পাওয়ারের ভাগ? গালভারী-পায়াভারী কুকুতা শব্দ করে যখন অনর্গল “আমি, আমি” করতে থাকে, তখন সেই আমি-র মধ্যে তো কখনো তুমি আসে না! জাকাত দিতে হাতটান, খ্রিস্টান ছেলেমেয়েদেরকে চ্যারিটির দানবাক্স হাতে রাস্তায় দাঁড়িয়ে থাকতে দেখলে টিপ্পনি, দেশগ্রামের গরিব আত্মীয়কে দানদক্ষিণা দিতে কিপটামি আর শুধু জিডিপি কপচানো, তাও সেই দেশের জিডিপি, যেই দেশে শুধু সে জন্মেছে—বাস করে নাই, যেই দেশের ধুলায় সে উস্টা খেয়ে পড়েছে আর তারপর উঠে গা ঝেড়ে বাড়ি গেছে, গায়ে মাখে নাই। ফেসবুকের হাজার চারেক দেশি ফ্যান, প্রত্যেকে এক-একটা গাধার বাচ্চা; মুখে থুতু তুলে এরা “মনসুর ভাই, মনসুর ভাই” করছে; মনসুর ভাইয়ের লেখনীর খোঁচায় শয়তান খেতাব পেয়ে ধন্য হয়ে গেছে এক-একটা কালো, বাটকুল, বেকার, অর্ধশিক্ষিত, ক্লাসলেস, বস্তির কীট। এই কীটগুলি জানেও না যে, তাদের নার্সিসিস্টিক মনসুর ভাইয়ের গণস্বীকৃতির ঘুঁটি এরা প্রত্যেকে। এদের মনসুর ভাই বাস্তবে কোনোদিন রাস্তায় দেখা হয়ে গেলে এদের দিকে ফিরেও তাকাবেন না, বাসে-ট্রেনে এদের পাশে গিয়ে জীবনেও বসবেন না, এমনকি এদের পাশে বসতে হতে পারে এই ভয়ে বাসে-ট্রেনে উঠবেনই না; নিজের ছেলের বা বউয়ের হাতখরচা মেরে দিয়ে হলেও চার্টার প্লেন ভাড়া করবেন। হয়তো ওরা তা জানে, তবু সমস্ত জীবন পিঠে বেত আর পাছায় লাথি খেতে-খেতে এই আত্মনিগ্রহই ওদের বড়ো ভালো লাগে। ওরা ছোটোলোক আর ওদের এই বড়ো-ছোটোলোক ভাই মনসুর অন্তরে দরিদ্র, তাই সে বড়ো-বড়ো গ্র্যান্ড ভঙ্গি দেখিয়ে বেড়ায়। বড়ো-বড়ো জেশ্চার কেবল। টাকা পেলে গোটা শহর সোনায় মুড়িয়ে দেবে মনসুর (বিনিময়ে শুধু শহরের একটা রাস্তা তার নামে নামকরণ হতে হবে), তবু শীতে কুঁকড়ে যাওয়া একটা পশুর গায়ে কম্বল তুলে দেবে না। পৃথিবীর বিশাল দেনা আছে ওর কাছে; পৃথিবীকে অবশ্যই লিখে রাখতে হবে যে মনসুর একবিন্দু শিশির দিয়েছে কোনোদিন। অথচ মনসুর যে দুনিয়ার বাকি সকলের থেকে ধার-করা গরিমায় চলছে-ফিরছে-বুলি কপচাচ্ছে, তার জি কোথাও পাওয়া যাবে না। মনসুর ফ্যাসিবাদ আর লোকরঞ্জনবাদের দুই পরস্পরবিরোধী শক্তির টাইটরোপ সামলায় সার্কাসের পাকা, প্রশিক্ষিত জন্তুর মতো দেশে। আর বিদেশে? আমেরিকা মনসুরকে বদলাতে পারে নাই, তার মুখের কুশ্রী রেখাগুলিকে আরও ধারালো আর জাগ্রত করেছে। যেই জায়গায় মেধাতালিকা নাই, সেই জায়গাতে এই ভিখারি মনসুর নাই। নিজের পাওয়ারের বলয়ের মধ্যেই শুধু হাতখোলা, উদার মনসুরকে পাওয়া যায়, ওইখানেই শুধু সে জীবনের প্রসাদ বিতরণ করে। সেই বলয়ের ভিতর আসমা পড়ে না, এমনকি নিজের রক্ত যে ছেলে, সে-ও পড়ে না। সেইখানে পড়ে কাল্পিৎ দেওধর। অথচ এই কথাও তো ঠিক, মোহাম্মদ সাদেক মনসুর আলির সাথে তার আত্মজ আবরার মনসুর আলির এইটুকু তফাত আছে-বাপ অন্তত এইটুকু জানে যে, সে সাক্ষাৎ শয়তান। আর ছেলে? ছেলে আজ ফেরেশতা, মানে জঙ্গি হওয়ার পথে গেছে।
মনের ভিতর বিষের বমি করতে-করতে আসমার পেট খালি হয়ে যায়, খিদা-খিদা পায়। মাথায় অনেক আগের দিনের গানের একটা খুচরা কলি ঘোরে—”এই ফুলদায় হতে বাঁচাও আমায়”, কিন্তু অনেক ভেবেও গানটার প্রথম লাইন মনে করতে পারে না আসমা। গুগলে খোঁজে, ইউটিউবে খোঁজে—— গানটা আর পায় না। যাক, সব গেছে, গানও যাক, স্মৃতিও যাক। পাশের কটেজের ডেক থেকে কেউ সাগরে নামে, সেই শব্দ শুনতে পায় আসমা—সাঁতরাতে সাঁতরাতে শরীরটা ওদের ডেকের কাছে চলে আসছে। আসমার মনের ভিতরের একটা মন বলে ওঠে যে, এখনই তড়াক করে উঠে ঘরে চলে যাওয়া উচিত টেররিস্টের মায়ের, কিন্তু আরেকটা মন ওকে গ্যাঁট হয়ে বসে থাকতে বলে। আজকে আসমা আর মনসুরের বিয়ের অ্যানিভার্সারি, ওদের বেড়াতে আসার একমাত্র উপলক্ষ্য—ভুলে গেছে আসমা। মনসুরও। ভুলে না গেলে মনসুরকেও জোর করে বসিয়ে রাখত এইখানে আসমা, ঘরপোড়ানো গরু খুঁজতে শহরে পাঠাত না। মনসুর রাতে ফিরবে, যদি ফেরি পায়; সকালেই এইখান থেকে পাততাড়ি গোটাবে ওরা। বাড়ির রাস্তা ছেলের চেনা আছে; যদি কখনো ফেরে—জীবিত বা মৃত, সরাসরি ওইখানেই ফিরুক। আমেরিকা ওকে ফিরতে না দিলে বাংলাদেশে যাক। জাহান্নামে যাক নইলে। এখন আসমা পেট ভরে খাবে, কারণ তার পেট খালাস হয়ে গেছে; তারপর ব্যাগ গোছানো শুরু করবে। মেঝের উপর একটা লাগেজ ব্যাগ, মনসুর শহরে যাওয়ার আগে ক্লামজিভাবে ঘাঁটাঘাঁটি করে গেছে। আধখোলা স্যুটকেসের ভিতর জাঙিয়ার খোপের মধ্যে থেকে একটা কালো মোজা সাপের ফণার মতো মাথা বের করে আছে।
 
“বিকিনি বীচে হইছে ঘটনা। গোপাল যে আছে—বোটের শেফ, ও তো আমার খুব ভালো দোস্ত। ওর বান্ধবী যেই আইল্যান্ডে কাজ করে, ওই আইল্যান্ডে। অদের রিজর্টের বীচেই হইছে। শহর থেকা পনেরো মিনিট। রাশিয়ার মহিলা। মাথা ফাটছে, বুকের হাড্ডি ভাইঙ্গা দিছে। ঘুষি দিয়া চোয়াল এক্কেবারে…”
আসমা গিয়াসের কথা শেষ করতে দেয় না। রুমের ফোন দিয়ে কল করে রেস্টোর‍্যান্টে খাবার চায়। “কুসকুস কি আলাদা রান্না করা হয়? লো-সোডিয়াম ব্রথ দেওয়া যাবে?” সার্ভার আসমাকে হোল্ড করিয়ে রেখে শেফকে জিজ্ঞেস করতে যায়। ভিভালডির ফোর সীজনস বাজে ফোনের ভিতরে—আসমা এই মিউজিকের নাম জানে না, তবে চেনে ঠিকই; দুনিয়ার যাবতীয় দোকানপাট, হোটেল, রেস্টোর‍্যান্ট, ব্যাংক- বীমা, ট্যুর কম্পানি তাদের কাস্টমারদের ফোন ধরিয়ে রেখে যে মিউজিক শোনায়, ওই মিউজিক এইটাই, এইটাই হয়। ফোন কানে লাগিয়ে আসমা দেয়ালের দিকে তাকিয়ে থাকে; ধর্ষণের রগরগে বর্ণনা দেওয়া থেকে গিয়াসকে আর কোনোভাবে নিরস্ত করা যাচ্ছে না। গিয়াস রুমে এসেছিল আসমার জন্য একটা হীট প্যাক নিয়ে; গতকাল স্পায়ের ঘটনার টানা-হিঁচড়ায় আসমার পিঠের ব্যথাটা বেড়েছে—পিঠের ডানার দুইদিক প্রায় অবশ, কালশিটাও পড়ে গেছে জায়গায় জায়গায়। আসমার সাথে কথা হলে গিয়াস শুধু দেশের কথাই বলে— ফেলে আসার আগে যেমন ছিল দেশ, তেমন আর আছে কি না, গ্রামে স্পিনিং মিলের পাশে যেই কলাবাগানটা ছিল, সেইখানটা এখন কেমন, শালবনে পাগলা শিয়াল ঘোরে কি না, চালাকচরের দাওয়াখানার কম্পাউন্ডার সাহেব এখনো দুই থানায় দুই পরিবার রাখেন কি না, ঘুরিয়ে-ফিরিয়ে সেইসবই জানতে চায়। কেন? জেনে-শুনে হতাশ হতে চায় গিয়াস; হতাশ হতে চাওয়ার তৃষ্ণাই থাকে তার চোখে-মুখে। আজকে কেন দেশ নিয়ে কথা না বলে বিকিনি বীচের ঘটনা নিয়ে এত কথা বলছে গিয়াস? আসমার নিজের ছেলে চিঠি লিখে ভেগেছে জঙ্গি হবে বলে। আসমার আপন বোন গায়েব, হয়তো ছেলের দুষ্কর্মের দোসর হয়েছে আবার। কোন না কোন রিজর্টের কে না কে রুমবয় ড্রাগ খেয়ে কোন শাদা মেয়ের উপর চড়াও হয়েছে, আসমার কি এই সময়ে এই গল্প শোনার কথা? অবশ্য আসমার কি এই সময়ে কুসকুসের ঝোলে কয় চামচ লবণ আছে, তাই নিয়ে মাথা ঘামানোরও কথা?
ফোনে হোল্ডে থাকতে হলে, তায় আবার খিদা পেটে, পাঁচ মিনিটকে মনে হয় পনেরো মিনিট। আসমার মেজাজ হঠাৎ চড়ে যায়। সামান্য একটা সোজাসাপটা প্রশ্ন—সেটার উত্তর শেফের কাছ থেকে জেনে আসতে সার্ভার ছেলেটার এতক্ষণ কেন লাগবে? “তোমাদের সার্ভিস কি সব সময়ই এমন বাজে?” ঝং করে হাত থেকে রিসিভার নামিয়ে রেখে উঠেই তৎক্ষণাৎ আসমার অনুতাপ হয়। গিয়াসের টান-টান অভিমান। আসমা গলা নরম করে গিয়াসকে বলে, “ভাইটি, আমরা কিন্তু চইলা যাচ্ছি। তোমার স্যার ফেরি না পাইলে আমি একাই কালকে চেক-আউট কইরা ফেলব।”
“বুজি, ভাইয়ার খবর তো আর… আপনারা এখন কী করবেন?”
আসমা গিয়াসের কথার উত্তর দেয় না। কৃতজ্ঞতার বাক্য গুছিয়ে আনে। “তুমি আমাদের অনেক সাহায্য করলা, গিয়াস। খুব ভালো মানুষ তুমি। তোমার কথা ভুলব না।” সাহায্য—কথাটা বলতে আসমার কেমন মুখে বাধে। এর চেয়ে যদি বলত, “অনেক সার্ভিস দিলা”, সেইটা বরং গিয়াসের কানে কম বাধত। গিয়াসের চোখ লাল হয়ে ওঠে। আসমা যদি না জানতো, ওদের এই মহাসংকটে গিয়াস কেমন পরিবারের মতো পাশে থেকেছে, ওই চোখ দেখে ভাবত, গিয়াস বুঝি কাঁদছে না, রাগে কাঁপছে। আসমা আসন্ন চেক-আউটের কথা মনে করে নিজেকে গুটিয়ে নেয়। গিয়াসের লাল চোখকে পাত্তা দেয় না। এই পাত্তা না দেওয়ার নিরাসক্তি—এইটাই যথার্থ সম্মানজনক এখন গিয়াসের জন্য।
“বুজি, আমি ভাবিও নাই… এমন একটা কিছু এমন একটা দেশে; আমার কপালে আল্লাহ…”, বলতে-বলতে গিয়াসের নিজের জিভে কামড় পড়ে। জিভের ব্যথায় মুহ্যমান হয়ে আপনিই ওর চোখ জলে টসটস করতে থাকে। আসমা কথা খুঁজে পায় না। মন নরম হয়, কিন্তু চোখে আর পানি আসে না। কে যেন মার্গারেট থ্যাচারের চোখকে বলেছিল ক্যালিগুলার চোখ? যে-ই বলুক, সে নিশ্চয়ই ক্যালিগুলাকে দেখে নাই, আসমাকেও দেখে নাই, শুধু মার্বেল পাথরে খোদা মূর্তি দেখেছে।
“এই দেশের ছেলেরা, মানে যারা লোকাল, ওরা যায়। ওদের আর কীয়ের টান? এইখানে ওরা কী পায়? এইটা নাকি ধার্মিক দেশ। কইখে কী? ধর্ম দিব হইল গিয়া ইনসাফ। কই? কই সেই ইনসাফ? বালের ইনসাফ আমার…”, বলতে-বলতে লজ্জায় মুখে হাতচাপা দেয় গিয়াস। বুজি মহিলামানুষ, তায় সম্ভ্রান্ত— মুখ আলগা করার অভ্যাসটা তার গেল না।
“আর এই দেশের মায়েরা? তাদের ছেলেরা যে যায়, যুদ্ধ করে, মরে, মারে? নিষ্ঠুর হওয়ার ট্রেনিং নেয়? জুলুমের নতুন-নতুন সিস্টেম বাইর করে। এই মাগুলি কী করে?”
“জানি না, বুজি। আমি তো আর ওদের মাগো লগে কথা কই নাই।”
“তো ওই ছেলেগুলির সাথে বলছো?”
“না, তাও অবশ্য…”
“দিল্লির দরবারে, বুঝলা গিয়াস, লালকেল্লার বাইরে ঘণ্টি টাঙানো থাকত। কারও ঘরে চাউল বাড়ন্ত হইলে, কারও সাথে নাইনসাফি হইলে, কাউরে কেউ ক্ষতি করলে, কারও ঘরে রুগি থাকলে, সে গিয়া ওই ঘণ্টা বাজাইত। বাদশাহ নিজে ওই কেইসগুলা দেখতেন। এইটারেই তোমরা ইনসাফ ডাকো। তোমাদের প্রত্যেকের যদি বাদশাহর কাছে যাইতে হয়, তাইলে একদিন কেউ আর যাইবা না। নিজের তকলিফ নিজে একলা একলা হজম করবা। দিল্লিতেও আসলে শেষমেশ কেউ যাইত না মনে হয়। আরেকটা ব্যাপার দেখো, তোমাদের এইখানে ঘণ্টি বাজাইতে আর এই ফালতু ইনসাফ পাইতে কোনো মা কোনোদিন যায় না। বুঝলা?” মনসুরের থেকে শুনে-শুনে শেখা বুলি গিয়াসের উপরে চালিয়ে দেয় আসমা না-থেমে, না-ঠেকে।
গিয়াস একটু থতমত খেয়ে যায়। তারপর বলে, “আমার বাদশাহ একজনই। একজন মালিক আমার।” আসমা কিছু বলতে চায় এর উত্তরে—ওই কঠিনহৃদয় সর্বজনাব বাদশাহর ব্যাপারে কিছু আন্তরিক কুৎসার কথা, কিন্তু ওর বিশ্বাসী মন ওকে আটকায়।
‘গিয়াস, আমি এখন বের হব। রিসেপশনে গিয়ে চেক-আউটের কথা এইসব বলে রাখব। টাকাপয়সা সেটল করব। তারপর রাতের খানা অর্ডার করব। তুমি পারলে তোমার স্যাররে একবার ফোন দিও আজকে রাত্রে, নাকি?” আসমা পায়ে রিজর্টের চপ্পল পরে। চুলে রাবার ব্যান্ড বাঁধে উঁচু করে। গিয়াস দাঁড়িয়ে থাকে।
সমুদ্র থেকে–লাগুনের দিক থেকে নয় – স্রোতের ঠান্ডা শব্দ আসে। তবু সমুদ্র সব শব্দকে ধারণ করতে পারে না। যেমন এক মানুষসমান ঘাসের পিছনে লুকানো খরগোশের খসখস। ঝর্ণার জলের তুমুল ধারার কলকল। ওই জন্য দ্বীপ প্ৰয়োজন, তকতকা রিজর্ট প্রয়োজন—একটা ধুলার কণা নাই করিডোরে; ঘরের চপ্পল দিয়ে বরং আসমা করিডোর ময়লা করে দিচ্ছে। গিয়াস দূরে-দূরে, পাশে-পাশে হাঁটছে। গিয়াসের চোখ আবার লাল-লাল দেখা যায়, এইবার বোধ হয় কান্নায় নয়, রাগেই।
“আমাদের এই দেশের ধর্মমন্ত্রী, উনি খারাপ মেয়েমানুষ নিয়া ধরা খাইছেন। পোচুর ভিডিউ চালু হইছিল। কই যাবে মানুষ? নিজের কাছে, নিজের মালিকের কাছে পয়পরিষ্কার থাকার আর কোনো জায়গা নাই, বুজি। আছে খালি দুইটা জায়গা–এক. নিজের অন্তর। দুই. সিরিয়া। প্রথম যেইবার খবর আসলো বুজি, এই দেশের দুইটা পোলা সিরিয়ায় গিয়া মারা গেছে, প্রেসিডেন বলছেন, “বিরাট আফসোস! এত করে বলি দেশের মানুষরে—বিদেশ যাও, ভালো কথা, কিন্তু আচার-আচরণ ঠিকঠাক রাইখো। আইন-কানুন শ্রদ্ধা কইরো।” কীসের মধ্যে কী! কিন্তু… সেইরম একটা চালবাজি কিন্তু! আরও ছেলে যাবে, আরও ছেলে মরবে, এইটা জাইনাও এই যে…”
হুঁ। ঠিক। মরবে। আমার ছেলেও মরবে।”
“বুজি, আমি কিন্তু দেশে কাউরে জানাই নাই। হুঁশিয়ারপুরের ওইদিকে…. ওরা কীরম লোক সেইটা তো…”, আসমার ছেলে মরার ভবিষ্যদ্বাণী করে ফেলে গিয়াস তাড়াতাড়ি ক্রাইসিস কনট্রোল করতে চায়। হিতে-বিপরীত হয়। আসমা গম্ভীর হয়ে যায়। পাশ দিয়ে একটা গ্রুপ, কয়েকজন বিভিন্ন বয়সি পুরুষ হল্লা করতে করতে নিজেদের রুমের দিকে যেতে ধরে। স্পষ্ট মাতাল এরা। আসমার এইবার আর মনে হয় না, আবরারের ঘটনা এই অপরিচিত দলটাও জানে নাকি জানে না—উলটে ওদের দিকে বিচারের পূর্ণদৃষ্টিতে তাকায় সে। কাউকে মাতাল দেখার মতো কুৎসিত অভিজ্ঞতা আর কিছু হতে পারে না। মনসুর মদ খায় না। শুধু সিগারেট, তাও অনেক কম আজকাল। আসমার বাপ খেত —— মদও। করোনারি থ্রম্বোসিসে মরল শেষে। বউ পেটাত আকছার। আসমার মা-ও অবশ্য মুখে আগল কম দিত। বাপের বাড়িতে অভাব কাকে বলে জানত না আসমার মা। আসমার বাপের সংসারে এসে প্রথম দেখল রান্নাঘরে, খানাদানার ইন্তেজামে ‘নাই’ একটা সাধারণ, বাস্তব শব্দ। ইয়াল্লাহ, চাল-ডাল-পেঁয়াজ-নুন আবার নাই হয়ে যায় নাকি গো? চট্টগ্রামে ইটের ভাটা ছিল আসমার নানার। পাকিস্তান আমলে বস্তা ভরে মণখানেক টাকা চৌকির নিচে রেখে দিয়েছিল নানা; তারপর টাকা যখন কাগজ হয়ে গেল, তখন বাদাম-ব্যাপারির কাছে ওই টাকা সেরদরে বেচে দেওয়া হলো। অবস্থা পড়তির দিকে চলে গেলেও সেরদরে টাকা-বেচা মানুষ পাবলিকের কল্পনায় ডাকের বড়োলোক হয়েই থাকে। আসমার মা শুধু মুখরা নয়, কুসংস্কারীও ছিল। এক ফকিরের কাছ থেকে পানিপড়া আনতো, গাছের শিকড়-বাকড় বেটে খেতো, আসমাদেরকেও খাওয়াত। শরীর খারাপের ব্যথায় কি জানি কী পড়ে ফুঁ দিত। পাড়াভরতি মহিলারা আর বুড়ারা এসে ওইসব টোটকা আর টিকাটিপ্পনি নিয়ে যেত আসমার মায়ের কাছ থেকে। মা মারা যাওয়ার আগের দিন—আসমা তখন আমেরিকায়—আসমা স্বপ্নেই টের পেয়েছিল যে, ওর মায়ের কাছে ডাক এসেছে। স্বপ্নে আসমাদের বাড়ির দাওয়ায় নানান লোকে এসে বসে নানান জিনিস চাইছিল। শেষরাতের স্বপ্নে এক অশীতিপর বুড়া এসে থেমে-থেমে গান গাওয়ার মতো অনুযোগের সুরে বলে গেল, “কী জানি এক হাড়ের গুঁড়া দিবা গো… কইছিলা আমারে। ওইডা দিবা না? নাকি মনে হয়…?” তারপর করুণ অভিমানের ভরে কে যেন!—ওই বুড়াটাই– গান ধরল, “আমার ডাল যেন ভাঙে না, আমার ফুল যেন ভাঙে না, ফুলের ঘুম যেন ভাঙে না। যেও তুমি নীরবে চরণে রে ভ্রমরা”, অথচ গলাটা অভিমানে এত জরজর, ওই অভিমানের চাপেই ওর ডাল-ফুল- কুঁড়ি সমস্ত ভেঙে যাবে। স্বপ্নের ভিতরে কোথায় গিয়ে যে বুড়ার কথা আর কথা রইল না, গান হয়ে গেল, ঘ্যানঘ্যানা সুর হয়ে গেল, তা আর ঠাহর করতে পারল না আসমা। আম্মার অসুস্থতার সময় দেশে যেতে পারে নাই আসমা, ভিসা জটিলতা ছিল তখন। তাই নিজের মায়ের একটা বয়সি, থির, শান্ত মূর্তি, যেই মূর্তি শেষ পটে আঁকা থাকে মানুষের-আসমার বরাতে জোটে নাই।
“আপনার আম্মা মাশাল্লাহ ভাইগ্যবান। আপনার আব্বারে থুইয়া মরছেন, আপনারাও ততদিনে উপযুক্ত হইয়া গেছেন; দুই বইন, দুইজনই বিদেশে। মন ছোটো কইরেন না, বুজি।”
গিয়াস রিসেপশন এরিয়ার নীল রঙের কার্পেটের ওইপারে দাঁড়িয়ে যায়; আর আগায় না। আসমার সাথে গালগল্প করতে দেখলে ভেজাল হতে পারে; যদিও পুরানো কর্মচারী হিসেবে গিয়াসের যেরকম প্রতাপ, তাতে তেমন একটা ভেজাল হবে না আসলে—কার্পেটের ওই ধারে এই দাঁড়িয়ে পড়াটা একটা পারস্পরিক তেহজিবই হবে। আর কিছু না। আসমা বুঝতে পারে, আবার পারেও না। এই যে আসমা চেকআউট করে যাচ্ছে, রিসেপশনের বর্গাকার চোয়ালের লোকটাকে যে বলছে বিল রেডি করে রাখতে, এই যে আবরারের কটেজ নম্বর নিয়ে জেনেশুনেও কেউ কোনো কথা বলবে না, এই যে আসমাকে দেখামাত্র রিসেপশনের অর্ধবৃত্তাকার টেবিলের খাঁজমতন জায়গাটায় কারণে- অকারণে রিজর্ট-স্টাফরা হঠাৎই উবু হয়ে আসা-যাওয়া শুরু করেছে—এইসব পাবলিক পরিণতির সামনে আসমার নিজেকে মনে হচ্ছিল স্টেজ পারফর্মার। ওর গায়ের চামড়া যদি বাদামি না হতো, এই বাদামি বর্ণের শার্প ব্যবস্থাপনার সামনে ও কোনোরকম দায়ে পড়ত না। ওর চামড়াই ওর ইতিহাস; এরা প্রত্যেকে একান্তভাবে জানে, ওর রঙের একজন মা কী করলে ছেলেকে রাখতে পারে না আর ছেলে চলে গেলে পরে কী করে। রিসেপশনের ওরা আপসের প্রয়োজনেই বোকার ভাণ ধরে থাকে—সেই জিনিস যে বোঝে না, সে মূর্খ। মনসুরও একই জিনিস করে থাকে, আসমার মতো মেয়েলোকও তাই করে থাকে, এবারও তাই করবে। ডেস্কের চৌকোনা চোয়াল লোকটা আসমাকে আইএসডি কলের বিল দেখায়, চুরু-চুরু আওয়াজ করতে-করতে ওর পিছের প্রিন্টার থেকে এ-ফোর কাগজ বের হয়ে আসে। অস্বস্তির অপেক্ষা—একটা-একটা পিক্সেল, একটা-একটা লাইন, তাতে লেখা একটা-একটা ইন্টারন্যাশনাল ফোন নম্বর–আসমা আর মনসুর যেইসব নম্বরে পাগলের মতো ডায়াল করে কথা বলেছে, বের হয়ে আসতে থাকে, যেন ওদের পারিবারিক পাপের থলি থেকে একটা-একটা খেলনা বের হয়ে আসছে। ডেস্কের লোকটা মাজা প্রফেশনাল হাসি ধরে রাখে। আসমাও সেই চেষ্টা করে। রিসেপশন ডেস্কের উপরের তলটা এত তেলচিটে যে, আসমার কনুই আটকে যাচ্ছে। রিজর্টের শৈল্পিক পরিচ্ছন্ন ভাব মূলত ঘর থেকে শুরু হয়ে রিসেপশনের সামনে রাখা সোফা পর্যন্ত এসেই থেমে গেছে। একটা নরম গুঞ্জন—ভুউউউউউ চলছে যেন কোথায়। সম্ভবত পিছে যে রেস্টোর‍্যান্ট আছে, সেইখানে কেউ ব্লেন্ডার চালাচ্ছে। টেবিলে-টেবিলে মানুষের দল— খাচ্ছে, গিলছে, হল্লা করছে, বুম করে ওয়াইনের বোতলের কর্ক খুলছে। সিল্কে-লিনেনে মোড়ানো ওদের বুক পর্যন্ত দেখা যাচ্ছে, বাকিটা খাবারের স্তূপ, টেবিল আর ন্যাপকিনে ঢাকা। বাতাসে দুধপোড়া গন্ধ। টেবিলে-টেবিলে বড়ো-বড়ো থালা নিয়ে যাচ্ছে তিনজন শশব্যস্ত সার্ভার, রান্নাঘরের আগুনে তাদের মুখ আধাপোড়া, কালো। একজন হাসিমুখে টেবিলে গিয়ে-গিয়ে যেচে কথা বলছে— নিশ্চয়ই জানতে চাইছে, খাবার কেমন ছিল, সবকিছু ঠিকঠাক কি না। লোকটার লদলদা চেহারা, এই রকম চেহারার লোকদের নাম হয় প্রমোদ বাবু।
গিয়াস নীল কার্পেটের ধার বেয়ে বেয়ে প্রায় পোকার মতো নীরবে কিচেনের সার্ভিং কাউন্টারের সামনে গিয়ে দাঁড়িয়েছে। কার সাথে যেন কথা বলছে চাপা স্বরে। সম্ভবত আসমার কুসকুস নতুন করে অর্ডার দিচ্ছে। গিয়াসের এই রকম সীতাভক্ত হনুমান-রকমের দাস্য আসমার সয়ে গেছে এখন। তার কখনো মনে হয় নাই, অবস্থার পরিপ্রেক্ষিতে আসমার উপর একরকম করুণাই করছে গিয়াস; আসমার অনেক ট্রান্সগ্রেশনকে ছাড় দিচ্ছে। রিজর্টের অ্যাকাউন্ট সেটল করে আসমা বড়ো করে শ্বাস ফেলে। ছাউনির বাইরে নীল সমুদ্র; এমন নীল যে—সে জীবনে কখনো দেখে নাই, সেই অনুভূতি আবার ফিরে আসে তার। আকাশভরতি নিচু মেঘ; সমুদ্রের কম সুশ্রী বোনের মতো মাথা নামিয়ে ছেয়ে আছে ধুসর-নীল। আকাশ মানে আসমান। আসমা। ছাউনির নিচে একটা টেবিলে আসমা গিয়ে চেয়ার টেনে বসে। কোন ফ্যামিলির যেন তিনটা বাচ্চা বালির উপর দড়িলাফ খেলছে। ছাউনি থেকে একটু দূরে ডান্ডামেলা প্যারাসল ছাতি বসানো কয়েকটা, তার নিচে গতরাতের লেসবিয়ান যুগল বসে আইস-টী খাচ্ছে। আসমাকে ওরা এইবারও দেখে না। বাতাস এসে আসমার চোখের সামনে চুল এনে ওড়ায়—মেন্যু ভালো পড়তে পারে না সে। গিয়াস একটা পানির বোতল আর দুইটা গ্লাস এনে টেবিলের উপর রাখে; সার্ভারের দায়িত্ব তার না, তাও সে প্রশিক্ষিত, পলিম্যাথ কর্মচারীর মতো ধুক করে বোতল নামিয়ে রেখে সটান দাঁড়ায়। “ম্যাম, আপনার কুছকুছ আর পাঁচ থেকে সাত মিনিটের মধ্যে আসবে।” বুজি-ফুজি ডাকা বাদ।
“প্যাকেট করে ঘরে নিয়ে যাওয়া যাবে? টেইক অ্যাওয়ে? স্প্রিং রোলও অর্ডার দেই।”
“বলে দেই তাইলে।”
“কিচেনে বেকিং সোডা আছে কি না, জিজ্ঞেস করবা? নাকি রুম সার্ভিসকে আলাদা করে বলতে হবে? কাপড় ধুব।”
“কী দরকার, ম্যাম? রুম সার্ভিসকে ডাক দিলে সকালের মধ্যে লন্ড্রি ফেরত পেয়ে যাবেন তো।”
আসমা ঠোঁট কামড়ায়। রুমের মিনিবার থেকে রেড ওয়াইন খেয়েছে গতরাতে, এমন তিতা—জামার উপর পড়েছে দুই ফোঁটা। রক্তের মতো, কিন্তু আরও জোলো, তরল। ওই লাল রঙের দাগসহ শাদা কাপড় এদের হাতে তুলে দিচ্ছে, ভেবে আসমার কেমন বিবমিষা হয়। আরেকটা অপশন: দাগসহই স্যুটকেসে ভরে ফেলা যায়, কিন্তু পরে মনসুর দেখলে দশকথা শোনাবে। আসমা নিজেকে উপলক্ষ্য করে জীবনে এমন কিছু করতে পারে নাই, যা নিয়ে মনসুর কী ভাববে, তা তার ভাবতে হয় নাই, যদিও মনসুর কোনোদিন এই কথা স্বীকার যাবে না। মনসুর আসমাকে ডাকে ডিকটেটর, যদিও এক ছেলেকে নিয়ে তৈরি বৃত্তের ভিতরেই শুধু আসমার স্বাধীন, স্বেচ্ছাচারী একটা উপজীবন ছিল, সেটাও মনসুরের অনুমোদন পায় নাই আর আজকে তো মনসুরের মূল্যায়নে সে পুরাদস্তুর ফেল।
গিয়াস আবার সার্ভিং কাউন্টারের জানলার মতো খোপটার সামনে দাঁড়িয়ে গুজগুজ করে কথা বলে। নিঃসন্দেহে শুধু খাবার বাক্সে ভরার ফরমাইশ দিতে কিম্বা বেকিং সোডার ইন্তেজাম করতে তার এত সময় লাগার কথা না। গিয়াস কি আসমাকে নিয়ে ওর ইয়ার-দোস্তদের সঙ্গে চুগলি করছে? আসমার মুখ শক্ত হয়। চেয়ার ঠেলে উঠে দাঁড়ায় সে। পেট ভরে খাবে আজকে আসমা, ঘষে ঘষে রক্তের মতো দেখতে ওয়াইনের দাগ তুলবে, কালকে সকালে দ্বীপ ছেড়ে চলে যাবে; আজকে আসমা আর কাউকে, কোনোকিছুকে পাত্তা দেবে না। সিল্কের-লিনেনের জামা পরিহিত গ্রুপগুলিকে টেবিল বাই টেবিল পার হয়ে গিয়ে আসমা একটা দরজার কাছে গিয়ে দাঁড়িয়ে পড়ে। দরজার গায়ে লেখা—স্টাফ ওনলি; এইটাই কি ওদের কিচেন? আসমা দরজার নব ঘোরায়, তারপর দুইহাতে পাল্লা ধরে দাঁড়ায়। কলম্বাসের আমেরিকাকে নিউ ওয়ার্ল্ড বলে ডাকা হয়; কার চোখে নিউ, সেই প্রশ্ন যেমন কেউ করলে তার আর রক্ষা নাই; হয় এই শিবিরে, নয় ওই শিবিরে তাকে ঠেলে ঢোকানো হয়, তেমন একটা অবস্থানে আসমা থাকে। ভিতরে একটা প্যাসেজমতন জায়গা, ওখানে দুনিয়ার সয়াবিন আর অলিভ অয়েলের কনটেইনার ডাঁই করে রাখা, পাশে দইয়ের, দুধের, চিজের খালি বোতল আর বালতি। ক্রিম রঙের দেয়ালে কেমন কালিঝুলি। ভিতরে সার-সার চুলা ধরানো, তার আশেপাশে সমস্ত কিছু তেলচিটে আর ধাতব। আসমার ঠিক সামনের চুলার উপর গরম তাওয়ার উপর ছ্যাঁৎ করে সাম্বুকা ঢেলে আগুন লাগিয়ে দেওয়া হলো; আসমার বুকটা ধক করে ওঠে, অগ্নিকাণ্ডের জন্য আসমা ঠিক প্রস্তুত ছিল না। আগুন আর ধোঁয়ার পিছনে মুখগুলি ভাঙাচোরা, চামড়া আধপোড়া; কিচেনের সর্বাঙ্গ থেকে রাবার গাছের আঠার মতো গলে গলে পড়ছে তেলা ছাই। এগজস্ট ফ্যানের পাইপ চুলার উপরের ছাদ থেকে উঠে গিয়ে কিচেনের সিলিংয়ের কাছে কনুইয়ের মতো বেঁকে গেছে। পিঠালি মেখে বেগুনির মতো কী যেন একটা গরম তেলে ভাজা হচ্ছে, চুলার চারিদিকে নরম-আধানরম-শক্ত-পোড়াপোড়া বেসনের বিন্দু। সবজির লাচ্ছা কাট বড়ো গামলায় রাখা, শেফরা যেটাকে বলে জুলিয়েন কাট। একটা ট্রের উপরে এই আইটেম, সেই আইটেম দিয়ে সাজানো মিজ-অঁ-প্লা। যেই ছেলেগুলি কাজ করছে, তাদের চেহারা দেখে বোঝা যায়, এই কিচেনের বাইরে এইসব আয়োজন তারা কখনো করবে না। নিজের কিচেন হলে মাটিতে উবু হয়ে বসে এরা কচুঘেঁচুবাটা বাটত আর তারপরে পাটামোছা ভাত খেতো। সেই ভাত খেতে স্বাদ হলেও এরই নাম পভার্টি, ইংরেজিতে ভাবে আসমা। একটা ছেলে— হেড শেফের সাগরেদ হবে বুঝি ছেলেটা, পোড়া তেল একটা ফানেল দিয়ে ঢালছিল একটা ঢাউশ সাইজের বোতলের ভিতর। আগের কিস্তিতে ওই তেলে কী ভেজেছিল ওরা কে জানে; পোড়া ভাজাভুজির বড়ো একটা দানা ফানেলের কণ্ঠরোধ করে ফেলে; তেল আর ফানেল গলে নিচে পড়তে চায় না। ছেলেটা গ্লাসপরা আঙুল দিয়ে আটকে পড়া দানাটা সরাতে চায় -তেলের উপরিতলে ও কী ভাসছে? পোকা নাকি ময়লা? আবরার ছোটোকালে এই রকমভাবে দুধের সর সরিয়ে খেতো। বলত, “আম্মা, লুক। আই অ্যাম স্কিমিং।” আসমা বলত, “নো, ইউ আর স্কীমিং,” দীর্ঘ ঈ-কার লম্বা করে। ছেলেটার দিকে পিছন ফিরে দাঁড়িয়ে একটা বেঁটে লোক, তার মাথার চুল অনেকটা সময় নিয়ে কামানো। সে সার্ভিং কাউন্টারের জানালার ভিতর দিয়ে অর্ধেকটা শরীর গলিয়ে গিয়াসের সাথে কথা বলছে। গিয়াস জানালার বাইরে আগের মতোই দাঁড়িয়ে আছে, কিচেনের ভিতরের এই লোকগুলির এপিক শারীরিক মুভমেন্টের কারণে সে আসমাকে দেখতে পাচ্ছে না।
“ওই মহিলার বয়স হইব এই যেমন আমাদের আসমা বুজি, হ্যার মতনই। কীরম অত্যাচারটা করছে!”
“আমাদের বুজি আবার কী? তর বুজি। হ্যায় আমার কিছু লাগে না।”
“হুঁ, ভুইলা গেছিলাম আমাগো আজইম্মার বাড়িত মা-বইন নাই। হি হি…”
“ফালতু কথা…”
“আরে আজইম্মা, তর তো রাবণফল দেইখাও মাল খালাস হইয়া যায়। ভুল কী কইলাম?”
“ওই বেটির লগে এত মিশার কী হইল? মাল খালাস করার শখ হইছে?”
“ক্যান? কী সমস্যা?”
আজম কান চুলকায়। আজমের দিকে পিছন ফিরে তেল ঢালতে থাকা ছেলেটা হঠাৎ কিচেনে আসমাকে দেখতে পায়। ওর হাত কেঁপে যায়, ফানেল থেকে তেল চলকে কিচেন-বেঞ্চির উপরে পড়ে। আসমা পাত্তা দেয় না; মন দিয়ে গিয়াস আর ওর দোস্ত আজমের কথোপকথন শোনে। ওরা এইবারের রেইপ, এর আগেরবারের রেইপ, তারও আগেরবারের রেইপ নিয়ে কথা বলে। বলে অত্যাচার। বলে রেপ বিরাট আদার কন্দের মতো এক অরগানিজম সমুদ্রের বেলাভূমিতে উপুড় হয়ে শরীর বিছিয়েছিল; মেরিন পুলিশ আর দ্বীপবাসীরা কাছে গিয়ে দেখে ট্যুরিস্ট। ক্যাপ্টেন মামুন নাকি এর আগের চাকরিতে এমনই এক ঘটনার প্রত্যক্ষদর্শী ছিল। বোট নিয়ে ডিউটিতে গেছিল, পরে বুকসমান আগাছার ঘন জঙ্গল পার হয়ে উদ্ধার করতে হয়েছিল ওই মেয়েটাকে। কেউ হ্যাঁচকা কোপে বুকদুটো কেটে রেখে গেছিল, পাশেই পড়ে ছিল ওগুলি—দেখতে লাগছিল কলসি ঢাকে যে, ওই মাটির সরার মতো।
“মামুনের চাপাবাজি। কাটলে পরে কেমনে মাটির সরার মতো লাগব?”
“যা হোউক। এইবারেরটা, বুঝলি? নরমাল না। জানে মারে নাই। অনেক পিটাইছে জেনা করার পরে।”
“জোর কইরা করলে জেনা কয় ওইটারে?”
“কী জানি। কইতে পারুম না। আমি কি আলমুতাল্লাবের মতো… মানে ফোন দিয়া সারা দিন শায়েখের লেকছার শুনি? আর জোর কইরাই যে করছে, তুই জানলি ক্যামনে? স্বইচ্ছায় করতে পারে।”
“ও। তাও পারে। ঠিক। তো তুই কি সেই আশাতেই আসমা বুজির লগে ঘেঁষাঘেঁষি করতেছস?”
গিয়াস আলগা বিরক্তি দেখায়, কিন্তু খুব প্রতিবাদও করে না। সে এখনো জানে না, আসমা ওদের সব কথা শুনতে পাচ্ছে; আসমার নাক-কান-গলা জ্বলতে থাকে। তেল-ঢালা ছেলেটা চকিতে সীন থেকে সরে গেছে; বাঙালি নয় ছেলেটা।
“এইবারের পার্টি দারুল খায়ের গ্রুপ। রাস্তার নরমাল গ্যাং না। ওই গ্রুপের নয়জন গতবছর রাকা গেছিল পরে মসজিদে রেইড করছিল পুলিশ, ভুইলা গেছস?”
ন্যাড়ামাথা আজম যেন ধাঁধার উত্তর মেলাতে পেরেছে, এমন ভঙ্গিতে মাথা নাড়ে। কিচেনের অন্য আরেক কোনা থেকে ডিম ফেটানোর আওয়াজ আসে। আসমা নড়তে পারছে না, যেন নড়লেই কিচেনে একটা বোমা ফাটবে।
“একটারে নাকি এইবারের ঘটনায় গ্রেপ্তার করছে। লোকাল না।”
“কোন দেশি? সাউথ ইন্ডিয়ান?”
“জানি না। গোপাল কইল, ওয় নাকি শুনছে আমেরিকান।”
“কস কী? শাদা আমেরিকান?”
“আমেরিকান অনেক রকম হয়-শাদা আর কালা ছাড়াও। চাইনিজরাও আমেরিকান হয়, দেখস নাই এতদিনে?”
“এইখানের ওই আইটেম না তো? তর বুজির পোলা? হ্যারাও তো আমেরিকান। বুজির পোলা হইলে ভাইয়া ক্যামনে লাগে তর?”
“মনে হয় না। আবার কী জানি, হইলেও হইতে পারে। হ্যারা কালকে সকালে যায় গিয়া। হ্যাগোরটা হ্যারা বুঝুক। এমনি ফেমিলি ভালো। ব্যাটা এতবছর আমেরিকায় থাকছে—মদ-গাঁজা কিছুর দোষ নাই। দেশের উপ্রে অনেক টান। পোলাটা এইখান থেকা না পলাইলেও পারতো। ভালো খাতির হইছিল আমার সাতে।”
“দুইদিন এইখানে দেইখা তুই বুঝলি ক্যামনে ওরা ভালো? আজাইরা। গোপাল আর কী কয়? ওই রাশিয়ানের ঘটনায় এই একটারে ধরল ক্যামনে, বলছে কিছু? পুলিশ শহরে রেইড দিয়া পাইছে?”
“আরে না। ওইখানেই পাইছে, ধাওয়া দিয়া। এই একটারই দিলে রহম ছিল। মহিলা নাকি অত্যাচার আর মাইরপিটের পরে পানি-পানি কইরা কানতেছিল। বাকিগুলা ভাগছে, কিন্তু এই একটা নাকি রইয়া গেছিল। গিয়া বোতলে কইরা পানি আনছে। তারপর মহিলারে পানি খাওয়াইছেও। মেরিন পুলিশের বাঁশি শুনছে পরে নাকি পলাইতে ধরছিল। পারে নাই আর তারপরে তো কাহিনি…”
আসমা আর নিতে পারে না, ওর মনের ভিতরটা “আল্লাহ” বলে কেঁদে ওঠে। হয়তো মুখের ভিতর থেকেও ওই ডাক বেরিয়ে এসেছিল, নইলে তক্ষুনি ম্যানেজার এসে গেল কীভাবে? “ক্যান আই হেল্প ইউ, ম্যাম?” প্রমোদ বাবু অর্থাৎ লদলদা চেহারার লোকটা এসে দাঁড়াল। তেল-ঢালা ছেলেটা পিছনে দাঁড়ানো, সে-ই নিশ্চয়ই ডেকে এনেছে। বিনীত কাঠঠোকরার মতো চেহারা ছেলেটার ঢ্যাঙা আর কাঁধের কাছ থেকে বক্র।
“আই… আই। বেকিং সোডা প্লিজ। আই নীড মাই অর্ডার। নেভার মাইন্ড…’ বলে আসমা লোকটার প্রায় গা-ঘেঁষটে বের হয়ে যায়। সার্ভিং কাউন্টারের জানালার এই ধার-ওই ধারে গিয়াস আর আজম হতভম্ব হয়ে দাঁড়িয়ে থাকে। ওদের মুখ বিবর্ণ। ভয়ে ওদের মুখগহ্বর শুকিয়ে গেছে, জিহ্বা যেন কেউ টেনে ছিঁড়ে নিয়েছে। আসমা ছুটে বেরিয়ে গেলে ম্যানেজার ন্যাড়ামাথা আজমকে অশিষ্ট গালি দিয়ে ওঠে; কাজের সময় নষ্ট করে আড্ডা মারলে নিশ্চয়ই তাকে মাথায় করে নাচবে না।
 
“ওয়ার্ডসওয়ার্থ বলছিল বুঝলা? ‘চাঁদের সামনে সমুদ্র তার বুকে খুলে দিছে।”
আসমা আর মনসুর হোটেলের চিপা ব্যালকনিতে পাশাপাশি দাঁড়িয়ে আছে। শখের সিগারেট ধরিয়েছে মনসুর। এই দোতলা ব্যালকনি, ব্যালকনির নিচে নগরীর রাস্তার বাইক-ট্রাক-দূষণ, হোটেলের পিছের গলির একটা গুমটিমতন জায়গায় কিছু লোকাল লোকের তাস-জুয়া ইত্যাদি খেলার হট্টগোল, জাহাজঘাটার কাছ থেকে ভেসে আসা আলো, নয় নম্বর জেটির সামনে চকচক করতে থাকা ব্রোঞ্জের ঘোড়ার মূর্তি—এই সবকিছু যেন একটা ছোটো ঘরের মধ্যে অবস্থিত। রাজধানী শহর—দৈর্ঘ্যে-প্রস্থে নাকি দেড় কিলোমিটার বাই দেড় কিলোমিটার; আমেরিকায় ওদের পাড়ার মর্নিং ওয়াকের পার্কের চেয়েও ছোটো। এর মাঝে দুই লক্ষ মানুষের বাস। প্রকৃতিকে এইখানে অগুরুত্বপূর্ণ করে দেওয়া হয়েছে; মুগ্ধতাকে যে অন্যত্র একটা ফ্যাশনে নামিয়ে আনা হয়েছে, সেই বোধ এই শহরের কর্তাদের আছে। পর্যটকরা এই শহরে থাকে না, বিমানবন্দর থেকে ফেরি নিয়ে এসে কয়েক ঘণ্টার জন্য থামে, তারপর যার-যার উদ্দিষ্ট দ্বীপে চলে যায়। আবার দ্বীপ থেকে ফিরে আসে, কয়েক ঘণ্টার স্টপ-ওভার, তারপর আবার বাড়ির ফ্লাইট ধরে। আসমাদের আজ এই শহরে দ্বিতীয় রাত। সমুদ্র আর সুন্দর না—সামনেও বিছিয়ে নাই আর স্বর্গের রাস্তার মতো। চোখের কোনা দিয়ে দেখলে এক চিলতে দেখা যায়, আরেকটা হোটেলের ফাঁক দিয়ে। সমুদ্রের চেয়ে এইখানে আকাশ বরং বেশি উন্মুক্ত; এদের দুইজনের মধ্যে কেউ যদি বুক খুলে দিয়ে থাকে, সেইটা আকাশ—আসমান; সমুদ্র নয়। এরা দুইজন দুইটা দেশ, দুইটা রিপাবলিকের মতো—একজন শুধু উন্মুক্ত করে, আরেকজন শুধু গোপন করে, বালির উপরে আঁকা রেখা মুছে দেয়, তীব্র স্রোতের থাপ্পড়ে মুখের উপর দরজা বন্ধ করে দেয়।
রাশিয়ান নারী-ধর্ষণের অভিযোগে যাকে পাকড়াও করা হয়েছে, সে আবরার নয়। তার নাম একটা লম্বা কিছু—আবু সামথিং আল মাগরুবি, যেমন হয় এদের নামগুলি, সত্য-মিথ্যা অসংখ্য নামের মধ্যেই একটা হবে। সে আমেরিকান — সেই গুজবের সত্য- মিথ্যা অবশ্য এখনো জানা যায় নাই। হাফসাদের এখনো কোনো খবর নাই। হোটেল থেকে বারকয়েক জ্যাম্পার স্ট্রিটের ওদের বুড়ি প্রতিবেশী ডেব্রাকে ফোন করেছে আসমা, হাফসারা ঠিক আছে কি না, সেই খবর নিতে। বাড়ি থেকে রওনা হওয়ার আগেও বুড়িকে একটু খোঁজখবর রাখতে অনুরোধ করে এসেছিল। বুড়ি কেন ফোন ধরলো না, আসমা নিশ্চিত না। ডেব্রার হোয়াটসঅ্যাপেও মেসেজ করেছে মনসুর আর আসমা দুইজনই। টু শব্দ নাই। মনসুরের আরেক দেশি বন্ধু আশরাফকে মনসুর অনুরোধ করেছে, ওদের বাড়িতে গিয়ে একটু দেখে আসতে। আশরাফ নিজে যায় নাই, আশরাফের বউ গিয়ে দেখে এসেছে, বাড়িতে কেউ নাই। হাফসা আর হাফসার জামাইয়ের নিউ ইয়র্ক যাওয়ার কথা, তারও আগে পেন স্টেট ইউনিভার্সিটি যাওয়ার কথা একটা প্রেজেন্টেশন দিতে, হয়তো সেখানেই গেছে ওরা। নিজেদের সফরের তাড়াহুড়ায় হাফসাদের কাছ থেকে ওদের ট্র্যাভেল প্ল্যানটা চেয়ে নেওয়া হয় নাই আর এখন আসমার সেই অবস্থাও নাই। আসমার মনের ভিতরটা সবকিছু তছনছ হয়ে যাওয়ার শক পেয়ে শাদা হয়ে গেছে। ফিলাডেলফিয়ায় দারুণ তুষারঝড় চলছে; গত পঞ্চাশ বছরে নাকি এমন ঝড় কেউ দেখে নাই। কে জানে, হাফসারা এই ঝড়ের মধ্যে এখন কোন শহরে ঘরবন্দি হয়ে আছে! নিশ্চয়ই ওদের বেড়ানোর সমস্ত প্ল্যান ভন্ডুল হয়েছে। ইন্টারনেটে আসমা দেখল, সিটি হলের সামনে LOVE ভাস্কর্য অর্ধেকটা বরফের নিচে তলিয়ে গেছে—LO-টা ভেসে আছে, VE-টা ডুবে গেছে বরফে। সিটি হলের চূড়ায় বসানো শহরের প্রতিষ্ঠাতা উইলিয়াম পেনের মূর্তি কয়েকশ মিটার উপরে থাকার কারণে বরফে ডোবে নাই, কিন্তু ব্যাটার বামহাতের পাকানো স্কুল-লিপির উপর বরফের আস্তর পড়েছে। ব্যাটা স্লেভ- ওউনার ছিল, কালো ক্রীতদাস ছিল তার কয়েকশ। মনসুর বলেছে, নব্বই বছর ধরে শহরে পেন সাহেবের হ্যাটের লেভেলের চেয়ে উঁচু কোনো বিল্ডিং বসানো নিষেধ ছিল; এখন যদিও কেউ সেই নিষেধ মানে না।
“রিজর্টের ওই গিয়াস আবার ফোন দিছিল আমারে। বুঝলা?”
“কী বলে?”— আসমা খুব নিরুত্তাপ গলায় জিজ্ঞেস করে। আসলে আসমা ভুলে যেতে পারে না, নিতান্ত শব্দে-শব্দে গিয়াস তাকে কোন সহিংসতার মুখোমুখি করেছে। “বুজি, ধরেন, কালো পতাকা কালো পাগড়ির দল এই রিজর্টে হামলা করল। হাতে নাঙ্গা তলোয়ার। তাদের একজন, ধরেন, আপনারে আলগি দিয়া তুলল। তাদের আরেকজন, ধরেন, আপনার শরমের বালাই রাখল না। ওই রাশিয়ান মহিলার যেমন হইছিল আর কী! তখন আপনি কী করবেন? মাথা ঠান্ডা কইরা আপনার ছেলের কথা, আমাদের ভাইয়ার কথা বলবেন। নাকি বলেন?” রিজর্টের কিচেনের ওই ঘটনার পরে গিয়াস আর আদব-লেহাজের পর্দা রাখে নাই, সজ্জন হওয়ার ভাণ ধরার আর দরকার অনুভব করে নাই। কিম্বা গিয়াস এমনই—তার মধ্যে কখনো ভাণ ছিল না; শুধু এই একবার আসমার পছন্দসই আচরণ করে নাই দেখে আসমা তাকে ভায়োলেন্ট বাক্যের দায় দিচ্ছে।
মনসুর বলে, “আবরারের কোনো খবর আছে কি না, জানতে চায়। বুজির কাছে মাফ চায়। বুজির ফোন নম্বর তার কাছে নাই দেখে আমারে ভায়া-মিডিয়া মানছে আর কী।”
“কী নিয়ে মাফ চায়?”
“সেইটা তুমি জানো। তোমার দেশি ভাই। “
“তুমিও ওরে ভালোই পাত্তা দিছিলা, মনসুর। আপন হয়েই গেছিল ও। আবরার ওর সাথে বন্ধুর মতো মিশছিল, ওই যে ওই ভোররাতে ওরে ফোনও দিছিল। ভোরের স্বপ্ন ওইদিন আমিও দেখছিলাম; দেখছি— ছেলে আমার বাথরুমের ভিতরে গান করতেছে আর আমি বাইরে থেকে ওর আওয়াজ শুনতে পাইতেছি। তখনই গিয়াস দরজা ধাক্কাইল ফোন হাতে নিয়ে। ওর সাথে যোগাযোগটা রাইখো, যদি আবার কিছু খবর পাওয়া যায়…”