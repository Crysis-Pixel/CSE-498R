শেখ জব্বারকে ধনী বলতেই হবে। তার দুটি গাড়ি, দুটি ঘোড়া, জন আটেক চাকর, আর চিকে-ঘেরা অন্দরমহলে চারটি বিবি। আয়-ব্যয় যদি ধনীর লক্ষণ হয়ে থাকে, তবে সে-ধারণা যথার্থ : আয়ের দিকে রয়েছে দুটি ঘোড়ার গাড়ি, এবং ব্যয়ের দিকে রয়েছে চার জন বিবি।
যে-পাড়ায় শেখ জব্বারের বাস, সে-পাড়ায় শুধু গাড়োয়ান আর ঘোড়া। ঘোড়ার নাদে পরিপূর্ণ রাস্তাটির ধারে একটি লম্বা আস্তাবল : আস্তাবলের প্রান্তে ক’টা স্যাঁতস্যাতে চায়ের দোকান ও হোটেল, তারপর কতগুলো বস্তি। সর্বশেষ বস্তিটি শেখ জব্বারের।
যদিও এখন রাত দুটো, তবু আজ বস্তিতে কারো চোখে ঘুম নেই। সমস্ত বস্তিময় তীব্র উল্লাস চলছে। চারিধারে কোলাহল, বিচিত্র সম্মিলিত জনরব; কেউ-বা ভারি কর্কশ গলায় উর্দু কালোয়াতি টানছে, কোথাও একদল হৈ-হট্টগোল বাধিয়ে নোংরা আলাপ করছে, আবার কোথাও তাসের ঊনত্রিশের সভা বসেছে। তবে ভিড় জমেছে সবচেয়ে বেশি শেখ জব্বারের বস্তির সামনে। সেখানে একটা চোঙওয়ালা জীর্ণ গ্রামোফোনে দ্রুত ও নাকী চিকন গলায় কোন্ অজ্ঞাত অখ্যাত বাইজীর খ্যাটা নাচের গান চলছে। রাস্তার ওপর এক-পা-ভাঙা তিন পায়ে দণ্ডায়মান একটি ছোট কেরোসিন কাঠের টেবিলের ওপর গ্রামোফোনটা রাখা হয়েছে; ওপরে বস্তির নিচু ছাদ হতে বেরিয়ে-থাকা কাঠের বিমে একটা ডে-লাইট ঝুলছে, আর সে-আলোতে গ্রামোফোন হতে অল্প দূরে সেই ছেলেটা—যে-ছেলেটা রোজ ঘোড়াদের ঘাস ভুসি ইত্যাদি দেয় সে ঘাগরা ও ওড়না পরে পায়ে ঘুঙুর দিয়ে তোফা নাচ জমিয়ে তুলেছে। পায়ের ঘুঙুরে অতি আওয়াজ করে সে কেবল শীর্ণ কোমর ভেঙে ভেঙে নাচছে আর নাচছে, এবং অর্ধচক্রাকারে দণ্ডায়মান যত দর্শক সব থেকে-থেকে উচ্ছ্বসিত হয়ে অশ্লীল কথা বলে উঠছে। রেকর্ডে গান ফুরাল তো নাচ ফুরাল না, শেখ জব্বার মুচকে হেসে মোটা গোঁফের সরু আগায় আলগোছে একটা চাড়া দিয়ে ফের রেকর্ডটা ঘুরিয়ে সাউন্ডবক্স চাপিয়ে দম কষতে লাগল,—বাইজীর গলা আবার ককনিয়ে উঠল।
এ-বস্তিতে আজ এই যে এত আনন্দ ও কোলাহল, এর মূলে রয়েছে শেখ জব্বারের চতুর্থ বিবির আগমন। আজ সকালে জব্বার নিজে তাকে নিয়ে এসেছে। বিয়ে হয়েছে দু বছর বটে, তবে বিবি বয়সে কচি ছিল বলে এতদিন তাকে বাপের বাড়িতেই রাখা হয়েছে।
জব্বারের আজ আনন্দের সীমা নেই। রাত এগারটায় সে বস্তির সবাইকে বিরানি খাইয়েছে, এবং তার আনন্দের আগুন সারা বস্তিতে যেন ছড়িয়ে পড়েছে। আজ সে সেজেছেও ভালো,—পরনে লাল টকটকে বর্মি লুঙি, গায়ে মুর্শিদাবাদি সিল্কের সাদা পাতলা পাঞ্জাবি, পাঞ্জাবির বুকপকেটে ফুলতোলা ঝালরওয়ালা রুমাল, তাতে দিশী সেন্টের কড়া গন্ধ। মাথায় বাবরি চুলে সুগন্ধ তেল জবজব করছে, কিন্তু ঘাড়ে একগাদা পাউডার। আর পায়ে চীনাবাজারের পেটেন্ট চামড়ার চকচকে পাম্প-সু। শেখ জব্বারের মুখটি বিরাট, বড়-বড় লালচে চোখ, মোটা নিচু জুলপি, আর কালো ঠোঁটের ওপর বুনেদী মার্কা গোঁফ।
ছোকরাটির নাচ দ্রুত তালে উঠেছে, বাইজীর নাচও দুলে উঠেছে, আর এদিকে জমায়েতের মুখ ইতরভাষায় মুখর হয়ে উঠেছে, কিন্তু শেখ জব্বারের গোঁফের তলায় শুধু মুচকি হাসি। ছোকরাটির মুখভরা ঘাম হলেও বিড়ি-টানা-কালো ঠোঁটে সে কী হাসি, আর ঈষৎ টেরা ঘোলাটে চোখে সে কী চাহনি; কোমরে বাঁ হাত রেখে ডান হাতে মুখের ওড়না টেনে ঘুরে-ঘুরে নেচে সে সবাইকে জবর মাত করে ফেলেছে।
এবার জব্বারের মুখ খুলল; বললে :
—ওয়াহওয়া, কেয়া নাচনা। এই ভাই জামাল, এইসা নাচ দেখা কভি?…জামাল মিঞা! কাঁহা জামাল মিঞা?…
শেখ জব্বারের অন্তরঙ্গ বন্ধু জামাল মিঞা তখন এক কোণে অন্ধকারে বুঁদ হয়ে পড়ে রয়েছে, পেটে ক’বোতল পড়ে রয়েছে কে জানে!
.
এদিকে চিকে-ঘেরা অন্দরমহলে তিন বিবির মুখে তিন রকম কথা। নতুন বিবির বয়স অতি অল্প; হয়তো বার। ছোট মুখ, আর ছোট দেহ। অলঙ্কার ও জামাকাপড়ের তলে দেহ আছে কি না সন্দেহ। তার নাকে নোলক, চুলে রুপোর সিঁথি, কপালের একপাশে সে-সিঁথির মিনে করা রুপোর চক্র। হাতে চুড়ির বোঝা, পায়ে মল, কোমরে চন্দ্রহার। ছয়টি ঘোড়া আর ছয়টি মানুষ প্রতিদিন রোদে ঘেমে পানিতে ভিজে যে-অর্থ এনেছে, তার অনেকটাই হয়তো এ-ক্ষুদ মেয়েটির দেহে অলঙ্কাররূপে গিয়ে চড়েছে।
মেয়েটির ঠোঁট অদ্ভুতভাবে নিষ্কম্প, কিন্তু তার চোখের আর বিশ্রাম নেই, শুধু সারা ঘরময় ক্ষণে-ক্ষণে দশদিকে ঘুরছে। এবারে বড় বিবির মুখের পানে, ওবারে মেজো বিবির হাতনাড়ার পানে, অন্যবার সেজো বিবির ঠোঁট-বাঁকানোর পানে, আবার তিন বিবির কুটিল চোখের ঝকমকির পানে। বেচারির ঠোঁটে কোনো কথা নেই, কিন্তু চোখ কেবল ঘুরপাক খাচ্ছে, এক মুহূর্ত স্থির নেই।
তিন বিবির মুখই তার সম্বন্ধে মুখর; এবং তাদের প্রতিটি অক্ষর এবং প্রত্যেকটি দেহভঙ্গি সে নীরবে হজম করে ফেলছে; ওর পাশে গা ঘেঁষে বসেছে তৃতীয় বিবি। মনে তার রূপের অহঙ্কার, তাই নবাগতার পাশে বসে খুঁটিয়ে খুঁটিয়ে দেখছে তাকে, দেখছে আর থেকে-থেকে মুখ ফিরিয়ে আর আর বিবিদের পানে চেয়ে চোখ টিপে কিছু-একটা মন্তব্য করছে। এবার ভালো মানুষের মতো তার পানে চেয়ে সে দেহ দিয়ে তার দেহ ঠেলে প্রশ্ন করল :
—এ্যাদ্দিন যে তোর সোহরকে ছেড়ে ছিলি, মনে কষ্ট হয় নি?
মেয়েটি শুধু চোখ ফিরিয়ে চাইলে তার পানে, কিছু বললে না। কিন্তু তাতে কিছু এসে গেল না, কারণ যথাসময়ে যথা-উত্তর দিল দ্বিতীয়া।
–মনে করিয়ে দিয়ে আর ওকে বেচায়েন করিস্ না; এখন তো ওর সুখের দিন। একটু পরে তৃতীয়া বিবি ফের তার দেহে ঠেলা দিয়ে শুধাল :
—ও নয়া বিবি; জেরা হা কর তো দেখি?
—কেন, দাঁত দেখবি?
—না জিব!
কয়েক মুহূর্ত পরে হাসির হুল্লোড় পড়ল তাদের মধ্যে। শেষে প্রথম বিবি বললে : তাই তো, বোবা লাচার নাকি নয়া বিবি? দেখি, জেরা হা কর তো? মেয়েটির নিষ্কম্প ঠোঁট তেমনি রইল, চোখ কেবল ঘুরছে।
প্রথম বিবি কিছুটা আশ্বস্ত হল, কিন্তু কিসে কে জানে। চোখ টেনে বললে :
—নয়া বিবির বড় খাওফ মালুম হচ্ছে। তাই না বিল্কিচ বহিন?
—বিবি! বিবি কেয়া, বোল্‌না বেগম! দ্বিতীয়া হঠাৎ সবাইকে ধমকে উঠল।
—হাঁ ভাই, বেগম! বাদশাকা বেগন!
—ঘোড়েকা বাদশা—ইয়ে ভী এয়াদ রাখা!
—আহ্, তৃতীয়া বিরক্ত হবার ভান করল, আদবসে বাত করনা!
—হাঁ হাঁ, আদব্‌সে বাত করনা। ঘোড়েকা বাদশা, উনকা পেয়ারা বেগম, উনকী সাথ আদবসে বেয়াদবি কর্না ঠিক হ্যায়। হ্যায় না গুলবহিন? —আর গুলবহিনের! গুলবহিনের মুখে তখন হাসির পেশোয়ারি-গুল ফুটেছে।
.
বাইরে আনন্দের আগুন জ্বলছে, এখানে জ্বলছে হিংসার আগুন। হিংসা বিদ্বেষ এদের ধর্ম, এবং এরই উত্তাপে তারা বেঁচে থাকে : তাদের দেহে-তো সূর্যের আলো পৌঁছয় না। প্রত্যেকের ঠোঁটে কুটিল হাসি, সে-হাসির তলে জ্বালা, এবং এ-জ্বালা সঞ্জীবনী। পয়লা বিবি আস্তে বললে :
—বিবি কী খুবসুরৎ, যেন আসমানের তারা!
—হাঁ বহিন, বেহেশতকা হুরী, বিলকুল সাচ্চ বাত।
দ্বিতীয়া আবার তার দেহে ঠেলা দিলে। বললে :
—বাতচিৎ কিছু কর তো…. ঘোড়েকা বাদশাকে খুউব পছন্ হয়েছে কি?
তৃতীয়া হঠাৎ যেন বিরক্ত হয়ে ঝাঁঝিয়ে উঠল :
—আহ, ওকে দিক করিস্ না বহিন। ঘোড়েকা বাদশার জন্যে দিলের মধ্যে সব মহব্বতের বয়েত বাংলে নিতে দে….
এরা মেয়েটিকে তেমন তীক্ষ্ণ কিছু বলছে না, কিন্তু বলছে অনেকক্ষণ ধরে, আর বলছে তিন জন মিলে। তাই হঠাৎ এবার দপ করে আগুন জ্বলে উঠল—ক্রোধের আগুন। মেয়েটির চোখ জ্বলে উঠল, মুখও খুলে গেল। সে হঠাৎ তীক্ষ্ণ আর্তনাদ করে তৃতীয়া বিবির অনাবৃত বাহুতে সজোরে তার ইঁদুরের মতো দাঁত বসিয়ে দিলে।
এ-জন্যেই এরা হয়তো এতক্ষণ ধরে উন্মুখ হয়েছিল। সবাই ঝাঁপিয়ে পড়ল বস্ত্রসার ক্ষুদ্র মেয়েটির দেহের ওপর, তারপর চুল টানাটানি হাতাহাতি এবং তার সঙ্গে কুৎসিত অশ্রাব্য গালাগাল অবিরাম চলতে থাকল : তাদের দাঁত ও চোখ বাঘিনীর মতো ধারালো ও উজ্জ্বল হয়ে উঠেছে।
.
আকাশে মহারাত্রি; দূর তারকার দেশে মহানীরবতা ও নিষ্কলঙ্ক ম্লান দীপ্তি। সেখানের হাওয়াশূন্য পবিত্রতায় এই ধরণীর কলঙ্ককালিমা পৌঁছয় না, এবং সেখানের অকলঙ্ক নির্মলতাও এ-ধরণীকে স্পর্শ করে না। এ-দুটি পরস্পরের পানে হয়তো-বা কখনো চোখ তুলে চেয়ে দেখে, কিন্তু সে তাকানো নিষ্ফল হয় এই কারণে যে, তাদের মাঝে মহাদূরত্বের ব্যবধান। এবং হয়তো এই ব্যবধানই সৃষ্টির রহস্য ও অর্থ।
তাই এরা জিঞ্জির চায়, মুক্তি চায় না।
.
বাইরে তখনো উদ্দাম উল্লাস চলছে। সবার বাহবা পেয়ে ছোকরাটির মনে ও দেহে জোশ এসে গেছে, সে নাচছে আর নাচছে। লোকদের চোখ ঘোলাটে; কখনো-বা সে-ঘোলা চোখ গান ও ঘুঙুরের আওয়াজের মাদকতায় ও রাতের অন্ধকারের স্পর্শে যে-কামনা মানুষের হৃদয়ে প্রবলতম হয়ে ওঠে—তার ছোঁয়ায় জ্বলজ্বল করে উঠছে,–পাতালের না দেখা নারীরা কল্পনা হয়ে এসে তাদের রক্তদীপ্ত বুকে তৃপ্তিহীন বাসনা জাগিয়ে তুলছে,–এ রাতকে তারা শেষ হতে দেবে না। শেখ জব্বারের চোখ কিসের নেশায় এমন ঢুলছে? কে জানে। তার চোখ হয়তো অন্ধকারে ঘনিয়ে উঠেছে, যে-অন্ধকারে পৃথিবীর নিষ্ঠুরতম বেদনাকে হেসে উপেক্ষা করা যায়। তারপর এক সময়ে সে সবার অজ্ঞাতে উঠে ধীরে-ধীরে চলে গেল অন্দরমহলের দিকে হয়তো অন্ধকারের পথ পিচ্ছিল ও সুগম করতে; আর তার পেছনে চোঙওয়ালা গ্রামোফোনে মোহনগলায় মোহনসুরে অজ্ঞাত নারীর কণ্ঠ ককনিয়ে বাজতে থাকল। বাজুক—যত গান আছে যত রূপসীদের সোনালি ঠোঁটে সব আজ বাজুক, ওধারে আস্তাবলে ঘোড়াগুলো লাথালাথি করুক, সেদিকে কারো কান দিয়ে কাজ নেই। ঘোড়ার গায়ের ও নাকের গন্ধ এখানে নেই : এখানে ছড়িয়ে রয়েছে শেখ জব্বারের সেন্টের কড়া ঝাঁঝালো গন্ধ। কে কোথায় খেতে পাচ্ছে না, কার ঋণের বোঝা দ্বিগুণ হয়েছে, কার মৃত্যু ঘনিয়ে আসছে দারুণ যন্ত্রণায়, এখন তা স্মরণ করে লাভ নেই : সে-সব স্মরণাতীত। এই মুহূর্তে ক্ষমা কর সেই সওয়ারীকে, যে ভাড়া দিতে গিয়ে জোচ্চুরি করেছে, ভুলে যাও কে কবে তোমাকে কুষ্ঠ পায়ে লাথি মেরেছিল : এখানে এখন মোহনকণ্ঠে গান ও উত্তাল ঘুঙুরের শব্দের প্রভুত্ব।
অন্দরমহলে ঢুকবার আগে শেখ জব্বার একবার ভাঙা টুলে দেয়ালে ঠেস দিয়ে গুম-হয়ে-বসা জামালের নিস্তব্ধ দেহের কাছে ঘেঁষে এসে তাকে প্রবলভাবে ঝাঁকুনি দিলে, অস্ফুটগলায় তাজ্জব হয়ে বললে :
—এ ভাই জামাল মিঞা, দুনিয়াদারি কেয়া চিজ হ্যায়…
জামাল মিঞা নাক দিয়ে গোঁ-গোঁ করে উঠল, তারপর অতিকষ্টে আবেশাচ্ছন্ন চোখ কিছুটা ফাঁক করে শেখ জব্বারের কাঁধে বাঘা-থাবা মেরে গোঙিয়ে বলে উঠল :
—আরে বিবি কী গায় আর কী নাচে…দিল কত—ল্…সহসা সে চমকে জেগে উঠে চোখ মেলে চাইল, নেশা-জড়ানো গলায় এক গাল হেসে বললে :
—আমার মুমে ঘোড়ার লাথি! এ তো বিবি নয়, বিবির বাপ!
ওধারে কারা তাসের জুয়া খেলতে বসে হঠাৎ দাঙ্গা বাধিয়েছে। লাগুক, আজ দাঙ্গা লাগুক শতবার, রক্ত ফেনিয়ে উঠুক রাত্রির তমিস্রায়, এ রাতকে হেলা করা চলে না : উষ্ণ রক্তের সম্ভাষণ তাকে জানাতে হবে। শেখ জব্বারের চোখে শিখা, সে-শিখায় চেঙ্গিস খাঁর দুর্বার লোলুপতা,—ধু-ধু-করা মরুভূমি পদানত করবার প্রাসাদাকীর্ণ রাজধানী জ্বালিয়ে ছারখার করবার উদ্দাম লোলুপতা। সে দুনিয়াকে ডরায় না, এ মিট্রিকা পৃথিবীর মুখে শত ঘোড়া চার শ লাথি মারুক, তাহলে সে প্রাণ খুলে হাসতে পারে।
.
মহাকলরবের পর একি মহানীরবতা! চিকে-ঘেরা অন্দরমহলে প্রগাঢ় স্তব্ধতা — মহারাত্রির মতো বিরাট শূন্য নীরবতা।
সে-স্তব্ধতা নয়া বিবির চেতনাহীনতার স্তব্ধতা
.
নতুন বিবির আগমনোপলক্ষে যে-আনন্দোল্লাস জেগে উঠছে এ-বস্তিতে, সে-আনন্দোল্লাস তার চেতনাহীনতায় ম্লান হল না। সামান্য দেশলাইর কাঠি যে-বিরাট অগ্নিকুণ্ড জ্বালিয়ে তোলে, দেশলাইর কাঠি পুড়ে ছাই হলে সে-অগ্নিকুণ্ড কি কখনো ম্রিয়মাণ কিংবা সমবেদনায় দীপ্তিহীন হয়?
নয়া বিবির অলঙ্কার ছিঁড়ে গেছে, কিছু খসে গেছে; তার দাঁতে দাঁত লেগেছে, এবং যে-চোখ অবিরত সেকেণ্ডের কাঁটার মতো দ্রুত নড়ছিল কেবল, সে-চোখ এখন নিমীলিত তার দেহ হিংসার অনলে বিধ্বস্ত।
পয়লা বিবি কেঁদে উঠল :
—এয়া খোদা, মেরি বেটিকী ক্যা হাল হুয়া?
সেই বহু বছরের কথা, হয়তো দশ, হয়তো চৌদ্দ, – পয়লা বিবির তখন প্রথম মেয়েটি জন্মেছিল। সে মেয়ে আর নেই, এখন শুধু তার স্মৃতি আঁকা রয়েছে মায়ের বুকে। তার ঠোঁটটা কি এমনি ছিল, এই নয়া বিবির ঠোটের মতো? আর চিবুকটা, কপালটা ঠিক যেন তেমনি ঝাউবনে অকস্মাৎ ঝড় উঠল, হু-হু করে বইতে থাকল হাওয়া। পয়লা বিবির অন্তর ঝিরঝির করে উঠল—অসার্থক ও অপূর্ণ মাতৃত্বের বেদনা ও স্মৃতির ভারে।
—এ খোদা, তুনে কেয়া কিয়া….।
খোদা কী করবে?
.
বাইরে গ্রামোফোনে এবার একটি পুরুষের ভারি গলা গোঙিয়ে উঠল। ঘুঙুরের আওয়াজ থেমেছে; লোকদের হল্লা বেড়েছে দ্বিগুণ। গনি মিঞা গ্রামোফোনকে উপেক্ষা করে মহব্বতের গান ধরেছে। কিসের রসে তার অন্তর টলমল? হয়তো সারা আকাশে গুচ্ছ গুচ্ছ আঙ্গুরের মহব্বৎ ঝুলছে। ….
চিকে-ঘেরা অন্দরমহল, ভরা স্তব্ধতা সেখানে এবং সে-স্তব্ধতার বিপুলকণ্ঠে এবার শেখ জব্বার-ঘোড়েকা বাদশা শাহি-গলায় বজ্রনিনাদ করে উঠল। সে-আওয়াজে ভাষা নেই, শুধু তাতে টাটকা গরম খুন টগবগ করছে।
সে-রক্তমাতানো আওয়াজ বাইরেও ভেসে এল। আওয়াজ ভেসে এল বটে তবে কোলাহলের ঘূর্ণিপাকে তলিয়ে গিয়ে কথা হয়ে ভেসে এল ওপরে। কবে কোথায় ফয়েজ মিঞা থিয়েটার দেখেছিল, তারই একটা কথা হয়তো তার মনে পড়ে গেল। শরাবের খরস্রোত বইছে তার ধমনিতে, তা-ই নেশায় ঝুঁকে-থাকা দেহটা হঠাৎ টান করে কঠিন ও দরাজগলায় হঠাৎ চেঁচিয়ে উঠল : শশীর! সব শশীর লেকে খাড়া হো যাও ভাই! …
আকাশে হয়তো গুচ্ছ-গুচ্ছ আঙ্গুর ফল ঝুলছে, তার প্রত্যেকটি মহব্বতের রসে ভরা। কেন অত আঙ্গুর, কেনই-বা ঝুলছে?—ঝুলছে শুধু নারীর দেহে ঝরঝর করে ঝরে পড়বার জন্যে। জয় হোক নারীর দেহের আর গুচ্ছ-গুচ্ছ আঙ্গুর ফলের, গনি মিঞাকে তোমরা সবাই বাহবা দাও, হাততালি দাও।
আকাশে অন্ধকার, বস্তিতে পৃথিবীর মানুষের প্রাণের কোলাহল : মানুষের প্রাণ যেন বেলে মাছের মতো কালো ধরণীর বুকে কিলবিল করছে। কোলাহলের মাঝে আবার একটি কণ্ঠ আর্তনাদ করে উঠল : শশীর, নাঙ্গা শশীর লেকে খাড়া হো যাও!
কিন্তু আকাশে খণ্ড চাঁদ এরা দেখেছে, তলোয়ার দেখে নি। ওপরে আকাশময় গুচ্ছ-গুচ্ছ আঙ্গুর ঝুলবে, ঝুলবে চিরকাল, ঝুলবে ওই খণ্ড চাঁদের বক্রতায়।চর আলেকজান্দ্রার সোনাভাঙা গ্রামের ঘাটে এখনো নৌকার ভিড়। কত নৌকা আসছে, যাচ্ছে : বালাম, সাম্পান, কিছু সোরঙ্গ-ও। চালের মরসুম এখনো সরগরম। অথচ এদিকে চৈত্রের শেষাশেষি। গাঁয়ের পশ্চিমে নারকেল-বন পেরিয়ে দিগন্ত বিস্তৃত খোলা প্রান্তরের ধারে গিয়ে দাঁড়ালে দেখা যাবে : উদ্দাম হাওয়ায় সে-প্রান্তরময় ধুলো উড়ছে। পেছনে নারকেল-বনে অশান্ত মর্মরধ্বনি, আর সামনের জনশূন্য প্রান্তরে কেবল ধুলো উড়ছে আর উড়ছে, কখনো ঘূর্ণি হয়ে ঊর্ধ্বে উঠে, কখনো আকাশের বুক থেকে তির্যক গতিতে নিচে নেবে আসে, আবার কখনো মাটি ছুঁয়ে তীরবেগে দূরান্তে মিলিয়ে গিয়ে। আর, যে-পথটা গ্রাম থেকে বেরিয়ে কিছু এঁকেবেঁকে সোজা পশ্চিমে চলে গেছে, সে পথ স্থানে স্থানে নিশ্চিহ্ন হয়ে গেছে সে-ধুলোর মধ্যে : যেন শূন্যে মিলিয়ে গেছে উদ্দাম হাওয়ার তীব্র মায়ায়।
এমনি এক সময়ে এক ভরা দিনে রোদ খরখর করছে, তার মধ্যে ফজু মিঞাদের বাড়ির ও মৌলবীদের বাড়ির দু ছেলের মধ্যে কী একটা সামান্য বিষয় নিয়ে হঠাৎ খুনোখুনি হয়ে গেল; ফজু মিঞাদের ছেলের প্রাণ গেল, আর মৌলবীদের ছেলে তারপর সম্পূর্ণ নিশ্চিহ্ন হয়ে গেল, সোনাভাঙা গ্রামের কেউ আর তার কোনো সন্ধান পেল না। চর অঞ্চলে খুনোখুনি লেগে-ই থাকে, তাই চরবাসীদের জন্যে এটা এমন নতুন কিছু নয়। এবং মাস কাটতেই তারা প্রায় ভুলে গেল সে-কথা।
.
উত্তরবঙ্গের কোনো এক মহকুমা শহর। আবেদ মিঞার দর্জির দোকানটা ফৌজদারি আদালতের পাশে এক বিরাট পঞ্চবটি গাছের তলে। ওধারে ট্রেজারি। কাঁটাতারের বেড়ার দু কোণে উজ্জ্বল আলো; সে-আলোর খানিকটা এসে পড়ে তার দোকানের সামনে। কেউ-বা কখনো ভুল করে, বা পথ সংক্ষিপ্ত করবার জন্যে ট্রেজারির সামনে দিয়ে যেতে-ই পাহারাদার তীক্ষ্ণ ও কর্কশ গলায় হেঁকে ওঠে, তাছাড়া এ-স্থান ভরে প্রগাঢ় অবিচ্ছেদ্য নীরবতা। সারাটা দিন ভরে এ-স্থান জনতার কোলাহলে তীব্রভাবে মুখর হয়ে থাকে বলে সন্ধ্যার পর এ-নির্জনতার নীরবতা অত্যন্ত জমাট মনে হয়, আর পাথরের মতো ভারি ঠেকে যেন। এবং পঞ্চবটির তলে ঘাসশূন্য পরিষ্কার স্থানে থেকে-থেকে যে-শুকনো ঝরা পাতা দমকা হাওয়ায় মর্মরিয়ে ওঠে, সে-মর্মরকে মনে হয় দিনের কোলাহলের আবছা, অস্পষ্ট স্মৃতির মতো।
আবেদ দর্জি বৃদ্ধ। তার সেলাইয়ের কলটিও ঝুনো, চলতে গিয়ে সেটা আওয়াজ করে বেশি, আর কেমন থরথরিয়ে কাঁপে। অনেকক্ষণ তার ওপর হাত রেখে কাজ করলে হাতে ঝিঁঝি ধরে যায়, মনে হয় সেখানে-ও কল চলছে।
সে-কলটা এখন নীরব। নাকে চশমা দিয়ে ওপরে টাঙানো লণ্ঠনের আলোয় আবেদ রিফু করছে। সহকারী দর্জি দু-জন সন্ধ্যার পরেই বাড়ি চলে গেছে। এক সময়ে হাতের কাজ নাবিয়ে সে বিড়ি ধরাল, তারপর চশমার ফাঁক দিয়ে ওধারে তাকিয়ে দেখলে যে সিধু ময়রার দোকান এখনো খোলা, আর তার পাশে টিউবওয়েলে পানি তোলার ঘসঘস আওয়াজ হচ্ছে। সে চোখ নাবালে। তারপর দমকা হাওয়ায় হঠাৎ সামনের পাতা মর্মরিয়ে উঠল শুনে আবার সে চোখ তুলল, তুলে সামনের পানে তাকাল। ট্রেজারির আলো : শুকনো পাতা নড়ছে : আর ওদিকে কিছু-ভাঙা টুলটা। কিন্তু সে-টুলে কে যেন বসে রয়েছে না?
কয়েক মুহূর্ত চেয়ে-চেয়ে দেখল আবেদ, তারপর শুধাল,
—কেডা বাহে?
কোনো উত্তর এল না। ওদিকে চেয়ে লোকটি মূর্তির মতো নিশ্চল।
আবেদ আবার ডাকলে, এবারো কোনো সাড়া এল না। এবং তাই একটা অদম্য কৌতূহল জাগল দর্জির মনে। সে দ্রুতভঙ্গিতে উঠে পড়ল, উঠে হুক থেকে লণ্ঠনটা নাবিয়ে খড়ম পায়ে দিলে, তারপর টুলটির কাছে গিয়ে লোকটার মুখের সামনে আলো তুলে ধরল। দেখল, অপরিচিত এক লোক, বয়স বেশি নয়। তার চুল উষ্কখুষ্ক, পরনের জামা ময়লা ও ছেঁড়া; দেহে প্রাণহীনতার স্তব্ধতা, আর চোখে শূন্যতার বীভৎসতা।
—কেডা তুমি?
লোকটি এবার চোখ ফিরিয়ে তাকাল তার পানে, কিন্তু তার চোখের সে-বীভৎসতা চোখে ঠেকাল বলে দর্জি চোখ সরিয়ে নিল, কিন্তু সঙ্গে-সঙ্গে দৃঢ় গলায় বললে,
—তুমি কেমন কাগো, কথা কও না ক্যা?
অল্পক্ষণ লোকটি নিষ্পলক দৃষ্টিতে চেয়ে রইল দর্জির পানে, এবং দেখলে এক বৃদ্ধ যার মুখে সাদা দাড়ি, মাথায় আধা ময়লা কিস্তি টুপি, আর মুখের নিচের চামড়া ঝুলে পড়েছে। এবং হাতে তার লণ্ঠন, ‘ পেছনে অন্ধকার। যেন অন্ধকার থেকে বৃদ্ধ হঠাৎ উঠে এসেছে, এবং এসেছে নির্ভরশীল নিঃসঙ্গতায়। এধারে কেউ নেই, আর তার ম্লান চোখে কৌতূহল থাকলেও তাতে সন্দেহ নেই, হিংস্রতা—ও নেই। সে কি এমনি অন্ধকারাচ্ছন্ন নির্জনতায় এমনি একটি লোককে-ই খুঁজছিল না, যার কাছে মনের বোঝা নাবিয়ে হালকা হতে পারে, তারপর বাঁচতে পারে মনের সে-দুরারোগ্য ক্ষত থেকে, যে ক্ষত তাকে দিনের পর দিন অসহ্য যন্ত্রণা দিচ্ছে, আর স্থান হতে স্থানান্তরে কেবল তাড়িয়ে নিয়ে বেড়াচ্ছে?
হঠাৎ লোকটি উঠে দাঁড়াল। তারপর অস্পষ্টপ্রায় কণ্ঠে দ্রুতভাবে বললে,
—আঁর নাম রাজ্জাক। আঁই আলেকজন্ডর চরের সোনাভাঙা গেরামের মৌলবীর বাড়ির ফোলা। চৈত্ মাসে একদিন দুফর ওক্তে ফজুমিঞা’গর বাড়ির ফইন্যার মাথা ফাডাইলাম, ফাডাই জানের ডরে দেশ ছাড়ি ফলাইলাম। তারপর তুন—এই বলে হঠাৎ সে কী একটা নিদারুণ ভয়ে থেমে গেল, তার চোখ দুর্জয় ভয় ও শংকায় কেমন হয়ে উঠল; তারপর তার দেহ দুর্বল হয়ে উঠে এক সময়ে সে ঝুপ্ করে পড়ে গেল দর্জির পায়ের কাছে।
এখানে মাটি : এখানে ভয় নেই; বরঞ্চ এখানে মিশে গেলে দেহে গলগলিয়ে শান্তি আসবে, এবং সে-দুরারোগ্য ক্ষত ভেসে যাবে তাতে। কিন্তু তবু রাজ্জাক মাথাটাকে টেনে নিয়ে বুড়োর পায়ের ওপর রাখলে, আর দু-হাত দিয়ে জড়িয়ে ধরলে তার দু-পা। যাকে সে একবার ক্ষতের কথা বলেছে, তাকে আর ছাড়া যায় না। তারপর তার সারা অন্তর আকুল হয়ে উঠল কাঁদবার জন্যে, কিন্তু আশ্চর্য, কান্না এল না। সারা অন্তরে ঝড় উঠল কান্নার, কিন্তু চোখে অশ্রু ছুটল না, সে-চোখ শুষ্কই রইল : এবং সে-শুষ্কতা থেকে তার দেহ ক্রমে-ক্রমে কাঠের মতো হয়ে উঠল। তারপর কাঠ হয়ে ওঠা শক্ত দেহ হতে মন হঠাৎ বিচ্ছিন্ন হয়ে গেল, শূন্যতায় ভেসে গেল শূন্য হয়ে, যে-শূন্যতায় কোনো কথা নেই। শূন্যতার শেষে সে দেখলে সোনাভাঙা, যে-সোনাভাঙায় আর কোনো শংকা নেই; তার ঘাটে বালাম ও সাম্পান নৌকা নিরুপদ্রব শান্তিতে বাঁধা, কেবল নারকেল-বনের পেছনে সে-প্রান্তরে ধুলো উড়ছে। ধনু গাইকে-ও দেখল। গাইয়ের চোখে স্নেহ, এবং স্নেহের শান্তিতে সে বাছুরের গা চাছে।
দর্জি স্তম্ভিত। লোকটি শুধু পায়ে মুখ গুঁজে রয় নি, জিহ্বা দিয়ে তার পা-ও চাছে। ভীত হয়ে সে তার পা দুটো ছাড়াতে চাইল, কিন্তু লোকটার বাহুবদ্ধ সে-পা ছাড়াতে পারল না। পাশে চেয়ে দেখল যে, সিধু ও তার দোকানের ছোকরা-টা পাশে এসে দাঁড়িয়েছে।
কেডা—দর্জি মিঞা?
দর্জি সঙ্গে-সঙ্গে উত্তর দিলে না। কিন্তু তারপর বললে,
—মোর ছেইলা।
সিধু ময়রা প্রথমে বিস্মিত হল, তারপর মনে পড়ল, প্রায় এক যুগ আগে দর্জির বার বছরের এক ছেলে হঠাৎ একদিন নিরুদ্দেশ হয়ে যায়, এবং তারপর থেকে তার আর কোনো সন্ধান পাওয়া যায় নি।
বুড়োর ছেলে এতকাল পরে ফিরেছে—আনন্দের কথা। সে-সম্পর্কে সিধু দুয়েক কথা বলছিল, এমন সময় লোকটি হঠাৎ উঠে বসল, উঠে তীব্র সন্দেহে তাকাল ময়রার পানে, এবং দর্জি লক্ষ করলে যে আবার তার চোখ দুর্জয় শংকায় কেমন হয়ে উঠছে। সিধু তাকে চেয়ে-চেয়ে দেখছিল, হঠাৎ শুধাল,
—ওর নাম কী মিঞা?
—মোমেন।
রাজ্জাক প্রথমে কিছু বললে না, তারপর এধার-ওধার চেয়ে দেখলে, মনে হল, এখানে রাজ্জাক নামে কেউ নেই।
.
আবেদ দর্জির বাড়িতে রাজ্জাক আশ্রয় পেল। তবে রাজ্জাক নামে নয়, মোমেন। নামে বাড়ির লোক ছাড়া সবাই প্রথমে জানলে যে এক যুগ আগে পালিয়ে যাওয়া দর্জির ছেলেটি আবার ফিরে এসেছে। কিন্তু সত্যটা সূর্যালোকের মতো স্বচ্ছ বলে তা মিথ্যায় ঢাকা গেল না, একে-একে সবাই জেনে ফেললে : ছড়ানো কথা সত্য নয়, এ-ছেলে আসলে মোমেন নয়; তবে পরকে ঘরে ডেকে আপন ছেলে বলে প্রচার করার মিথ্যায় লোকে অন্যায় কিছু দেখলে না, বরঞ্চ দর্জির প্রতি শ্রদ্ধায় তাদের অন্তর ভরে গেল।
কিন্তু সে যে খুনী—এ কথা দর্জি তার বিবিকে পর্যন্ত বললে না।
দর্জির বিবি ক-দিন রাজ্জাকের সামনে পর্দা করল, কিন্তু শেষ পর্যন্ত দেখলে যে, ছেলেটি শান্ত, ধীর ও স্বল্পভাষী স্বভাবের; আর তাছাড়া, ছেলে নয় জেনে-ও যাকে আপন ছেলের নামে ঘরে ডেকে আনা হয়েছে, তার সামনে পর্দা করা চলে না বলে তারপর থেকে তাকে দেখা দিতে লাগল।
রাজ্জাক আবেদ দর্জির কাছে সেলাই শিখতে লাগল। চর আলেকজান্দ্রা ত্যাগ করার পর থেকে যে-ভীতি তার অন্তর ক্ষত-বিক্ষত করছিল, সে-ভীতি থেকে অনেকটা মুক্তি পেয়ে শীঘ্র সুস্থ হয়ে উঠল বটে, কিন্তু তার পূর্বের চরিত্র আর ফিরে এল না : সে যেন আবার নবজীবন লাভ করল, ভিন্ন দেশে এক নতুন পরিবারের মধ্যে সে সম্পূর্ণ নতুন মানুষ হয়ে রইল, কেবল দূর আলেকজান্দ্রার স্মৃতি অতি অস্পষ্টভাবে রয়ে গেল মনের দূর প্রান্তে।
.
এখন চৈত্র মাস!
রাজ্জাক মাথা নিচু করে এক মনে কাজ করছিল। ওধারে কাছারি-প্রাঙ্গণ ভরে লোক; তাদের কোলাহল কখনো মনের অস্পষ্টতায় অস্পষ্ট হয়ে ওঠে।
একসময়ে সে হঠাৎ চোখ তুলে ওধারে তাকাল। আদালতের সামনে নদী; সে-নদীর এক অংশ নজরে পড়ে দোকান থেকে। এধারে উঁচু খাড়া পাড়, কিন্তু ওপারে বিস্তৃত বালুর চর ধু-ধু করে, চিকচিক করে সূর্যালোকে। সে চরের পানে তাকিয়ে সে দেখলে, সেখানে হাওয়ায় ধুলো উড়ছে, দেখে তার মন হঠাৎ ছুটতে শুরু করলে। যে-মন বহুদিন ধরে স্তব্ধ হয়ে ছিল, অদ্ভুতভাবে স্থবির হয়ে ছিল, সে-মন আজ হঠাৎ আবার দিশেহারা হয়ে ছুটতে লাগল, এবং ছুটতে ছুটতে এক স্থানে বালির বাঁধে আছড়ে পড়ল : এবং গভীর নীল পানির জন্যে মন তৃষ্ণায় আকুল হয়ে উঠলেও সে-বাঁধের ওধারে যেতে পারল না। শুষ্ক বালুর চরে স্নেহমমতা নেই।
দর্জি আর তার বিবি তাকে ভালোবাসে, কিন্তু সে-ভালোবাসা তার অন্তর স্পর্শ করে নি, যদিও স্তব্ধ-স্থবির মন সে-সম্বন্ধে নিস্পৃহভাবে সজ্ঞান। কিন্তু আজ ওপারে বালুর চরে ধুলো উড়তে দেখে হঠাৎ চর আলেকজান্দ্রার কথা মনে হল, এবং সে আকস্মিকভাবে অনুভব করল যে, দূরে কোথাও স্নেহমমতার জোয়ার বইছে, কিন্তু এখানে কেবল কালো মাটি, যে-কালো মাটির বুকে বাস করছে এক নকল রাজ্জাক এবং বাস করছে সম্পূর্ণ নিঃসঙ্গ হয়ে, আর তার মন আবদ্ধ হয়ে রয়েছে অর্থহীন স্থবিরতায়।
তারপর থেকে অদ্ভুত শূন্যতা তাকে পেয়ে বসল, এবং থেকে-থেকে কালো মাটির দুঃসহ পেষণ অনুভব করতে লাগল। এমন সময়ে হঠাৎ সামান্য এক ঘটনা ঘটল। সামান্য বটে সে-ঘটনা, কিন্তু সে-ঘটনা থেকে তার অন্তরে প্রাণের জোয়ার এল, হঠাৎ মনের সে-শূন্যতা কাটল।
জরিনা বিবির সঙ্গে কখনো তার কথা হয় নি; তাকে ভালো করে কোনোদিন চেয়ে-ও দেখে নি। কেবল জানে যে, সে বিধবা, এবং তার স্বামী ছিল আবেদ দর্জির বড় ছেলে, যে মারা গেছে আজ দু-বছর হল। তাছাড়া, দর্জির বিবি যে তাকে অত্যন্ত স্নেহ করে, সে-কথাও কখনো-কখনো অনুভব করেছে।
সে-দিন দোকানে যাবার আগে বাড়ির ভেতর কুয়োটার ধারে রাজ্জাক জামা কাচছে, এমন সময় দক্ষিণ ঘরের দরজায় দাঁড়িয়ে জরিনা তাকে ডাকলে, ডেকে বললে,
—একটা কথা আছে—এখান হয়া যাইয়ো ভাই।
কাপড় কাচা সাঙ্গ করে সে দক্ষিণ ঘরে গেল। ঘরের কোণে বড় জালার মুখে উবু হয়ে জরিনা কী যেন করছিল, সাড়া পেয়ে সরে এসে বিছানা থেকে একটা সাদা কাপড়ের টুকরো তুলে তার হাতে এনে দিলে। বললে,
—ওটা দিয়ে একটা জামা বানায়া দেও।
রাজ্জাক নীরবে কাপড়টি পরীক্ষা করে দেখলে, তারপর বললে,
—মাপ? একটু থেমে আবার বললে, আপনার একটা জামা দেন।
জরিনা হঠাৎ হেসে উঠল চাপা গলায়, এবং হাসির ফাঁকে-ই বললে,
—মাপ ছাড়া জামা হয় না—এই বুঝি খইফ্যগিরি?
কিন্তু তক্ষুনি সে গম্ভীর হয়ে উঠল, তারপর কেমন গলায় শুধাল,
—গোস্বা করল্যা ভাই? কিন্তু আমার যে জামা নেই
রাজ্জাক একবার চোখ তুলে তাকাল তার পানে। ওর দৃষ্টিটা যেন কেমন। কিন্তু চোখ নাবিয়ে কাপড়ের টুকরোটা ভাঁজ করে আস্তে বেরিয়ে এল ঘর থেকে।
তৈরি জামা যে-দিন তাকে দিলে, সে-দিন সে জরিনাকে আরো ভালো করে চেয়ে দেখল। দেখল, ওর মুখটা কেমন চপলতায় টলমল, দেখে তার অন্তরে কী যেন টলমল করে উঠল।
হঠাৎ জরিনা শংকিত হয়ে উঠল, রুদ্ধনিশ্বাসে প্রশ্ন করলে,
—এটি বাপজান কি দেখেছে ভাই?
হ্যাঁ, দেখেছে বৈকি। এবং এ-সম্বন্ধে আবেদ দর্জি তাকে প্রশ্নও করেছিল। সে ক্ষীণ গলায় উত্তর দিলে,
—হ্যাঁ
কিন্তু তার বুকের ভেতরটা অনুশোচনায় কেমন করে উঠল।
চৈত্র শেষ হলে গেল, বৈশাখ এল, কালবোশেখি ঝড় শুরু হল। এবং রাজ্জাকের মনে যে-ঝড় শুরু হল, সে-ঝড়ের উদ্দামতা কালবোশেখির চেয়ে কম নয়। কখনো সে তাকিয়ে দেখে, তীব্র হাওয়ায় গাছের পাতা ছিন্ন হয়ে উড়ে গেল, মিলিয়ে গেল কোথায়, দেখে তারও মনে প্রবল বাসনা জাগে—কাকে ঠিক এমনিভাবে ছিন্ন করে নিয়ে আসে নিজের কাছে, তারপর ভেসে পড়ে দু-জনে। চৈত্র মাসে একদিন নদীর ওপারে বালুর চরে ধুলো উড়তে দেখে হঠাৎ তার মনে পড়েছিল চর আলেকজান্দ্রার কথা, এবং তার মন নিষ্করুণ শুষ্কতার মধ্যে জেগে উঠে দিশাহারা হয়ে ছুটতে ছুটতে বালির বাঁধে আছড়ে পড়েছিল, আর আকুল হয়ে উঠেছিল গভীর নীল পানির তৃষ্ণায়। কিন্তু আজ বালির বাঁধ যেন ভেঙে গেছে সে-নীল পানিরই বন্যায়। সে-নীল পানি বয়ে যাচ্ছে তার অন্তরের ওপর দিয়ে, অথচ এখনো তৃষ্ণা মেটে নি। সে-তৃষ্ণা মেটাতে হবে।
অবশেষে ঠিক করলে, কাউকে দিয়ে দর্জির বিবির কাছে কথা পাড়াতে হবে, যে, সে জরিনাকে বিয়ে করতে চায়। এই তো তার বাড়ি, তার ঘর : তবু এতে তার মন ভরছে না, জীবন পূর্ণাঙ্গ ঠেকছে না
কিন্তু কথাটি পাড়াবার আগে-ই একটা চিন্তা তাকে ভাবিয়ে তুললে। বারে বারে সে ভাবলে, তবু মীমাংসায় পৌছতে পারলে না। সে খুনী : তার কি বিয়ে করবার অধিকার আছে?
সেদিন দোকানের ঝাঁপ যখন দিলে, তখন বেশ রাত। সহকারী দর্জিরা অন্যপথে বাড়ি চলে গেল; আবেদ ও রাজ্জাক ফিরে চলল নদীর ধার দিয়ে। আগে আবেদ, পেছনে লণ্ঠন হাতে রাজ্জাক। মফস্বল শহর এর মধ্যে একেবারে নিস্তব্ধ হয়ে গেছে, এবং সে-নিস্তব্ধতার মধ্যে রাজ্জাকের সারা অন্তর একটি বেদনার্ত প্রশ্নে দোলায়িত। আজ সে স্পষ্টভাবে জানতে চাইছে : খোদা তার গুনা কখনো মাপ করবেন কি না। নিজের অন্তরে এ-প্রশ্নের উত্তর যখন মিলল না, তখন একবার ভাবলে বৃদ্ধ দর্জির কাছে জিজ্ঞেস করবে, কিন্তু দর্জির নীরবতায় এমন কাঠিন্য যে আওয়াজ করতে সাহস হল না।
নদীর পাড়টি খাড়া; বর্ষায় সেটি ভাঙে। একস্থানে নিচে ক-টা নৌকা বাঁধা, এবং তারই একটির মধ্যে থেকে একতারার আওয়াজ ভেসে আসছে। কিছু স্বপ্নের মতো কিছু রহস্যের মতো সে-আওয়াজ ঠেকল রাজ্জাকের কানে, এবং তারই মধ্যে হঠাৎ মনটা দূরে আবছা হয়ে গেল বলে একসময়ে সে কাশল, তারপর আস্তে বললে,
—বাপজান, একটি কথা।
দর্জি কোনো কথা কইল না, কেবল মুখটা একটু ফেরাল।
কিন্তু রাজ্জাক বলে-ও বলতে পারলে না কথাটা। এবং বলতে পারল না এই ভয়ে যে : যদি উত্তর আসে, তার গুনার কখনো মাপ হবে না।
আস্তে সে বললে,
—না, কিছু না বাপজান। খালি মনটা থাকি-থাকি কেমন করে।
আবেদ দর্জি কিছু কইল না।
তারা বাড়ির প্রাঙ্গণে পা দিতেই মনে হল ঘরের মধ্যে একটা গোলমাল যেন চলছে। কে সরু গলায় কাঁদছে, আর কে যেন মোটা গলায় কথা কইছে। দর্জি থমকে দাঁড়িয়ে রাজ্জাকের পানে তাকিয়ে কতক্ষণ শুধু স্তম্ভিত হয়ে রইল, তারপর দ্রুতভাবে ভেতরে প্রবেশ করল। পেছনে-পেছনে রাজ্জাক-ও গেল। ভেতরে গিয়ে দেখলে, বাইরে রোয়াকে একটা কুপি; অল্প দূরে থাম ধরে দাঁড়িয়ে-থাকা জরিনার হাতে একটা লণ্ঠন। আর এদিকে পিঠ দিয়ে মাদুরে বসে একটি অপরিচিত লোক ভারি গলায় কথা কইছে, এবং পাশে বসে দর্জির বিবি কাঁদছে।
একটু পরে বৃদ্ধ দর্জি এক বিস্ময়কর গলায় চেঁচিয়ে উঠল,
—কে?
শুনে দর্জির বিবির গলা একটু চড়ল, আর সে-অপরিচিত লোকটি নির্বাক হয়ে উঠে দাঁড়িয়ে মাথা নত করে রইল। একটু দূরে দর্জির ভাইস্তা মকেম যে উবু হয়ে বসে ছিল, সে কেবল অনুচ্চ গলায় বললে,
—মোমেন ভাই গো চাচা।
রাজ্জাক শুনলে। তবে ঐ লোকটা মোমেন, যে-মোমেনের মিথ্যা অভিনয় সে করছে এখানে। এবং এবার তার অভিনয়ের পালা শেষ হল। তারপর অকস্মাৎ রাত্রির কালো আকাশে বিদ্যুৎ ঝলকের মতো তার অন্তরময় ঝলকে উঠল তীক্ষ্ণ বেদনা : এবং সে-বেদনা হঠাৎ-ঘটিত সব-শূন্যতার বেদনা। গাইয়ের বাছুর মরলে গাইয়ের দুধের জন্যে সে-মরা বাছুরের খোলে খড় ভরে একটি প্রাণশূন্য মূর্তি তৈরি করা হয় : এবং এ-বাড়িতে যেন সে-খড়-ভরা বাছুরের মতো ছিল সে। এবং এ-জ্ঞান থেকে সে যেন সে-প্রশ্নের সঠিক উত্তর পেল, যে-প্রশ্ন আজ সারাটি সন্ধ্যা তাকে ভাবিয়েছে। না, খোদা তাকে ক্ষমা করেন নি, এবং এ-জীবনে কখনো করবেন না। নীল পানি সে শুধু কল্পনাই করতে পারবে, বাস্তবে তার সন্ধান পাবে না।
সকলের অলক্ষ্যে সে আস্তে বেরিয়ে এল। ঘুরতে-ঘুরতে নদীর ধারে এসে তার শূন্য তীরে সে শূন্য হয়ে বসে রইল। হঠাৎ মনের প্রান্তরে ধুলো উড়তে শুরু করেছিল, নীল পানির বন্যা বইতে শুরু করেছিল, কিন্তু এখন সেখানে শূন্যতা। তবু একটা মেঘলা দিনের কথা মনে পড়ে। তখন সন্ধ্যা। ঘাট ছেড়ে একটি বালাম নৌকা চলে গেল পুব অভিমুখে : কোথায় সে জানে না। সে-কথা মনে পড়ল, আর শূন্য অন্তর কেঁদে উঠল। কেঁদে উঠল কার জন্যে? কেঁদে উঠল তার-ই জন্যে, যার কথা এক মুহূর্তের জন্যেও মনের কোণে সে স্থান দেয় না, যার কথা স্মরণ হলে-ই তার সারা দেহ মুষড়ে ওঠে ভীত হতাশায়। সেই ফজু মিঞাদের বাড়ির ফইন্যার জন্যে আজ তার অন্তর কাঁদল, এবং আশ্চর্য, রাত্রির অন্ধকারে চোখ দিয়ে অশ্রু ছুটল। অপরাধী সে, কিন্তু অপরাধীর কি অন্তর থাকে না? খোদা তাকে কখনো মাপ করবেন না-এ -কথা সে জেনেছে, তবু ওর জন্যে তার হৃদয় ব্যথায় গুমরে গুমরে উঠবে না কেন? ফইন্যাকে কি সে ভালোবাসত না? বাসত, কিন্তু মানুষের শরীরে যে ক্রোধের আগুন রয়েছে : সে আগুন একবার দাউ-দাউ করে জ্বলে উঠলে তখন সবকিছুই সম্ভব, প্রিয়তম কারো আস্ত হৃদয় যদি কেউ এনে দেয় তবে সে-হৃদয়ও তখন মানুষ কেটে টুকরো-টুকরো করে ফেলতে পারে। এবং কারো কারো দেহে সে-ক্রোধের আগুন একটু বেশি মাত্রায় থাকে বৈকি।
শেষে একটি কথা ভেবে শান্তিতে তার কান্না শান্ত হল। যে-লোক খুন হয়, সে বেহেশতে যায়। ফইন্যা বেহেশতে যাবে। খোদা কখনো তাকে ক্ষমা না করুন, কিন্তু ফইন্যার বেহেশত-লাভের কথা তাকে চিরদিন শান্তি দেবে।
.
সকালবেলায় মোমেনের সঙ্গে রাজ্জাকের দেখা হল। উজ্জ্বল সূর্যালোক, তার মধ্যে চেয়ে দেখলে : সবল ও দীর্ঘ তার দেহ; বড় চোখ বড় চেহারা, আর বাঁকা গোঁফ। গায়ে শৌখিন পোশাক : দেহের ভঙ্গিতে কিছু ঔদ্ধত্য। তীক্ষ্ণ দৃষ্টিতে সে রাজ্জাককে আপাদমস্তক চেয়ে দেখলে, তারপর বললে,
—তুমি বুঝি মোমেন সেজেছ?
তার প্রথম কথাই ভালো লাগল না, তাই কোনো উত্তর দিলে না। মোমেন আবার প্রশ্ন করল,
—নাম কী?
—রাজ্জাক। বলে থামতেই কী একটি উত্তেজনায় তার ঠোঁট কেঁপে উঠল, কয়েক মুহূৰ্ত চুপ থেকে অদ্ভুত কঠিন গলায় বললে,
—আমার নাম আবদুর রাজ্জাক। আলেকজন্ডর চরের সোনাভাঙা গেরামের ফজুমিঞাদের বাড়ির ফইন্যারে আমি খুন করছি—গত চৈত্ মাসে।
মোমেন কয়েক মুহূর্ত বিস্ফারিত চোখে তাকিয়ে থেকে দ্রুত পায়ে চলে গেল, গিয়ে অল্পক্ষণের মধ্যে হইচই বাধিয়ে তুলল চিৎকার করে।
কিন্তু তার আগে-ই রাজ্জাক বাইরে চলে এল—এবং এল চিরদিনের জন্যে। বেরোবার আগে একবার সে দক্ষিণ দিকের ঘরের পানে তাকাল, দেখলে, দরজার কাছে পা মেলে জরিনা কাঁথা সেলাই করতে-করতে হঠাৎ মোমেনের চেঁচামেচি শুনে বিস্ময়ে তাকিয়ে আছে তার পানে।
খুনী
দেবব্রত চৌধুরী মানুষটি এতই নিরীহ ভালোমানুষ যে বাইরের লোক আড়ালে আর তার ছেলেমেয়েরা মুখের সামনেই ভীতু বলে হাসাহাসি করে। দেব্রতবাবুর অবশ্য তাতে কিছু এসে যায় না। নিজের কাজটুকু নিয়মমতো মুখ বুজে করেই তার শান্তি। নিজের কাজ মানে অফিস ছাড়া জপ-তপ, সন্ধ্যা-আহ্নিক ইত্যাদি। আর ছোট্ট বাগানটির দিকে সকাল-সন্ধ্যা নজর রাখা।
বীরভূম জেলায় বোলপুরের কাছে এঁর আদি বাড়ি। সেখানকার ইস্কুল থেকে ফার্স্ট ডিভিশনে ম্যাট্রিক পাস করে সেই যে কলকাতায় এসে পড়াশোনা আরম্ভ করেন সেই থেকেই তিনি একেবারে কলকাতার মানুষ হয়ে গেছেন। সায়েন্স নিয়ে তিনি কলেজে পড়েন। উঠতি বয়েসে–বোধহয় সায়েন্স পড়ার গুণেই খুব বিজ্ঞানভক্ত হয়ে উঠেছিলেন। ফলে কোনো সংস্কার, অলৌকিক ঘটনা, তাগা-তাবিজ-মাদুলির গুণাবলী নস্যাৎ করে দিতেন। এই নিয়ে হোস্টেলের ছেলেদের সঙ্গে তার প্রায় রোজই তর্ক বাধত।
মানুষের জীবনে কত আশ্চর্য পরিবর্তনই না ঘটে। সেই তার্কিক মানুষই এখন রিটায়ার করার মুখে ঠাকুর-দেবতা, জপ-তপ, সন্ধ্যা-আহ্নিক সবই করেন। আর এতে পরম শান্তি পান। মাঝখানে তো তার এক অদ্ভুত খেয়াল হয়েছিল-পরলোকচর্চা। মৃত্যুর পর মানুষ–অর্থাৎ মানুষের আত্মা কোথায় যায়–কি বা তার পরিণতি–এসব তত্ত্ব জানার জন্যে তিনি দেশী বিদেশী অনেক বইও পড়ে ফেলেছিলেন। শেষ পর্যন্ত প্ল্যানচেট পর্যন্ত করতেন। প্ল্যানচেটে আত্মাকে ডেকে কিছু কিছু প্রশ্নও করতেন। পরে অবশ্য স্ত্রী অপছন্দ করায় বাধ্য হয়ে প্ল্যানচেট করা ছেড়ে দেন।
এখন তাই বড়ো বড়ো ছেলেমেয়েরা যখন হাসতে হাসতে তাঁকে বলে, বাবা, তুমি এক নম্বর ভীতু তখন তিনি গম্ভীর হয়ে যান।
তাঁকে ভীতু বলার যেটা সবচেয়ে বড়ো কারণ সেটা হচ্ছে–তিনি বাড়ি করলেন কলকাতার একপ্রান্তে এমন জায়গায় যেখানে ট্রামবাসের শব্দটুকুও শোনা যায় না।
এমন জায়গায় বাড়ি করলেন কেন? প্রপার কলকাতায় ভালো জায়গা পাননি? তা নয়, আসলে সেই উনিশ শ ছেচল্লিশ সাল থেকে মধ্য কলকাতায় থাকার সময়ে এত দাঙ্গা-হাঙ্গামা, ট্রাম-বাস পোড়ানো, পুলিশের নির্মম গুলি চালানো, খুন-খারাপি, অ্যাক্সিডেন্ট দেখেছেন যে এখন তিনি আর সেসব সহ্য করতে পারেন না। আর ওসব ব্যাপার তো থেমে যায়নি। বরঞ্চ এখন যেন বেড়েই চলেছে। কাজেই এই নিরিবিলি জায়গা বেছে নিয়েছেন।
–অথচ এই তুমিই নাকি প্ল্যানচেট করতে? প্রশ্ন করে এম. এ পাস বড়ো মেয়ে।
–হ্যাঁ, তা করতাম।
—তখন ভয় করত না?
না, ভয় বলে জিনিসটা আমার কোনোদিন ছিল না। আজও নেই। তবে ঐ সব দাঙ্গা-হাঙ্গামা, খুন-খারাপি দেখলে মনের ওপর কেমন চাপ পড়ে।
–এখনও তুমি প্ল্যানচেট করতে পার? মেজো ছেলে কানু জিজ্ঞেস করে।
–পারি বৈকি। তবে আগে যেমন প্ল্যানচেটে কাঠের ছোট টেবিল ছিল–এখন তো আর সেসব পাওয়া যায় না। তবু একটা কাপ আর একটা চকখড়ি পেলেই কাজ হয়ে যায়।
–একটা কাপ আর চকখড়ি!
–হ্যাঁ, হা, সাধারণ চায়ের কাপ।
ছেলেমেয়ে দুজনেই বলে উঠল–একবার প্ল্যানচেট কর না।
দেবব্রত স্ত্রীর ভয়ে অনেক দিন প্ল্যানচেটে বসতে পারেননি। আজ একবার ইচ্ছে হলো, কিন্তু কানুর মা শোনামাত্র একেবারে অগ্নিমূর্তি হয়ে এসে সবাইকে ধমক দিয়ে বললেন না, এ বাড়িতে ওসব আত্মাটাত্মা নিয়ে ছেলেখেলা চলবে না।
ব্যাস! হয়ে গেল। প্ল্যানচেট পর্ব ঐখানেই শেষ।
কিন্তু
দেবব্রত জানতেন না এই বয়েসে খুব শীগগিরই তাকে অন্তত একদিন প্ল্যানচেট নিয়ে আবার বসতে হবে। অফিসের একটা কাজে হঠাৎ তাকে একদিনের জন্যে যেতে হলো বর্ধমান জেলার এক মহকুমা শহরে। সেখান থেকে আবার রিকশা নিয়ে মাইল তিনেক দূরে এক গ্রামে।
এ এমন জায়গা যেখানে হোটেল-টোটেলের বালাই নেই। রাতে থাকবেন কোথায়? অফিসেরই এক ভদ্রলোক সেই গ্রামের তার পরিচিত এক ভদ্রলোককে চিঠি লিখে অনুরোধ করেছিলেন, যেন এক রাত্তিরের জন্যে তার এই অফিসের সহকর্মটিকে থাকতে দেওয়া হয়। দেবব্রতবাবুকে অবশ্য একটা কথা বলে দেওয়া হয়েছিল, ওখানে গিয়ে যেন বাড়ির কর্তার কথা না জিজ্ঞেস করেন। কেননা বৃদ্ধ ভদ্রলোকের একটি ছেলে নিরুদ্দেশ হয়ে যাবার পর থেকে তিনি শোকে একেবারে পাগল হয়ে গেছেন। তাকে একটা ঘরে তালাবন্ধ করে রাখা হয়। সেই হতভাগ্য ছেলেটির কথা উঠলে সবাই নতুন করে দুঃখ পাবে, তাই।
দেবব্রত ভাবলেন, ওসব ফ্যামিলি ম্যাটারে যাওয়ার তার কি দরকার? চুপচাপ কোনোরকমে একটা রাত কাটিয়ে দিতে পারলেই হলো।
.
পরিবারটি সত্যিই ভদ্র। শুধু ভদ্রই নয়, যথেষ্ট আধুনিক। বাড়ির যিনি বড়ো ছেলে তার নাম বিনয়বাবু। ষাট ছাপিয়ে গেছে। তার বড় ছেলেটি রাউরকেল্লায় কাজ করে। ছুটিতে বাড়ি এসেছে। মেয়ে সুষমাও কয়েকদিনের জন্য বাপের বাড়িতে এসে রয়েছে। সেও এম. এ. পাস। বড়ো ছেলের ভালো নাম জানা গেল না, তবে ডাকনাম ব্রত। এ বাড়ির যিনি বড়ো বৌ অর্থাৎ বিনয়বাবুর স্ত্রী–তিনিও খুব প্রগতিশীল মহিলা। একজন বাইরের ভদ্রলোকের সামনে বেরিয়ে তিনি স্বচ্ছন্দে আলাপ করলেন। বলাই বাহুল্য, আদর অভ্যর্থনার কোনো ত্রুটি এঁরা করেননি।
বাড়িটা টিপিক্যাল যেমন গ্রামের পুরনো বাড়ি হয়। একতলা বাড়ি। পলস্তরা খসে পড়েছে। মোটা মোটা কড়ি। জানলাগুলো ছোটো। ফলে প্রায় সব ঘরগুলোই কেমন অন্ধকার। আর সঁতসেঁতে গন্ধ। ঘরের বাইরে মস্ত উঠোন। সেখানে ধানের মরাই, ধানভানার চেঁকি থেকে গোয়ালঘর পর্যন্ত সবই আছে। তবু কোথায় যেন ওঁদের সবার মনে একটা চাপা দুঃখের ভাব। সেটা হয়তো পুত্রশোকে পাগল ঐ বন্দী বৃদ্ধের জন্যেই।
রাত্রে খাওয়ার পর গল্পের আসর বসল। সবার সঙ্গে বিনয়বাবুর স্ত্রীও বসলেন পানের ডিবে নিয়ে।
নানা পরিচয়পর্বের পর গল্প জমে উঠল। গ্রামের সুখ-সুবিধে, পুজো-পার্বণ থেকে শুরু করে গ্রাম্য পলিটিক্স পর্যন্ত। শেষে ভূতও এসে পড়ল। কথায় কথায় সুষমা বলল কাকাবাবু, আপনি কখনো ভূত দেখেছেন?
দেবব্রত হেসে বললেন কলকাতায় আর ভূত কোথায় পাব মা? এত লোডশেডিং এর সুবিধে তবু তেনারা এখন আর দেখা দেন না।
সুষমা বললে কিন্তু আমাদের এখানে ভূত আছে। আর এই বাড়িতেই। বলে হেসে মায়ের দিকে তাকাল।
–জানেন, মা এ বাড়িতে প্রায়ই ভূত দেখে।
বিনয়বাবুর স্ত্রী কিছুমাত্র লজ্জিত না হয়ে মুখে আর একটা পান গুঁজে বললেন–ভূত কিনা জানি না, তবে অন্ধকারে এ-ঘর ও-ঘর করার সময়ে মাঝে মাঝে কি যেন ছায়ার মতো সামনে এসে দাঁড়ায়। তারপর হঠাৎই মিলিয়ে যায়।
দেবব্রত ভয় পাওয়া তো দূরের কথা বেশ পুলকিত হলেন। বললেন–তা একবার প্ল্যানচেট করে দেখতে পারেন।
–প্ল্যানচেট! নাম শুনেছি বটে, কিন্তু কখনো দেখিনি। ব্রত বলল।
দেবব্রত বিজ্ঞের মতো হেসে বললেন–ও আর এমন কী ব্যাপার! আমিই এক সময়ে প্ল্যানচেট করে কত আত্মা নামিয়েছি।
–আপনি প্ল্যানচেট করতে পারেন?
দেবব্রত গোঁফের ফাঁকে একটু হাসলেন। বললেন–একটা কাপ আর একটা চকখড়ি নিয়ে এসো। দেখিয়ে দিচ্ছি।
সুষমা মহা উৎসাহে বলে উঠল–কিরকম কাপ?
–অতি সাধারণ চা খাবার কাপ। তবে ভালো করে ধুয়ে মুছে এনো৷
সুষমা তখনই এরকম ছুটে গেল আর একটু পরেই একটা পরিষ্কার সাদা কাপ আর চকখড়ি নিয়ে এল। তারপর দেবব্রতর নির্দেশে মসৃণ জায়গা দেখে (পুরনো বাড়ি তো) ভালো করে গঙ্গাজল দিয়ে মুছে ফেলা হলো। জায়গাটা শুকোলে এবার দেবব্রত বেশ গম্ভীরভাবে এগিয়ে এসে খড়ি দিয়ে বেশ বড়ো করে একটা গোল গণ্ডি টানলেন। তারপর সেই গণ্ডির ডান দিকের মাথা থেকে A, তার নীচে B তার নিচে C, এমনি করে Z পর্যন্ত লিখলেন। দেখে মনে হলো গণ্ডিটা যেন কতকগুলো ইংরিজি অক্ষরের মালা গলায় পরে রয়েছে। তারপর সেই বড় গণ্ডির ঠিক মাঝখানে ছোটো একটা গোল গন্ডিও টানলেন। তারপর সেই ছোটো গণ্ডির মধ্যে কাপটি উপুড় করে রাখলেন।
ব্যাস্! এবার বড় আলোটা নিভিয়ে দিয়ে ডিম আলোটা জ্বালো।
ব্রত তখনই উঠে গিয়ে বড়ো আলোটা নিভিয়ে নীল আলোটা জ্বেলে দিল।
-বেশ। ধূপ আছে?
–আছে। নিয়ে আসব?
–হ্যাঁ। মানে জায়গাটা যতদূর সম্ভব পবিত্র করা আর কি!
করে গঙ্গাজল খড়ি দিয়ে কে তার নীচে
ধূপদানীতে দুটো ধূপও জ্বেলে দেওয়া হলো। মুহূর্তে ঘরের হাওয়াটাই বদলে গেল।
এবার তোমাদের দু-একটা কথা আগে বলে নিই। দুজনকে বসতে হবে কাপের দুদিকে একটা করে আঙুল শুধু ছুঁইয়ে। যে দুজন বসবে তারা এমন কাউকে স্মরণ করবে যিনি দুজনেরই চেনা। একাগ্র চিত্তে ভক্তিভরে স্মরণ করবে। তারপর যখন দেখবে কাপটা নড়ছে তখন তাকে জিজ্ঞেস করবে–কে এসেছেন? তারপর তোমাদের যা প্রশ্ন থাকবে, আত্মা ঐ কাপ দিয়েই ইংরিজি লেটারগুলো ছুঁয়ে ছুঁয়ে ইংরিজিতেই সংক্ষিপ্ত উত্তর দেবেন। এবার তাহলে তোমরা ঠিক করো কাকে ডাকবে আর কে দুজন বসবে।
কৌতূহল যেমন আছে তেমনি ভয় ভয়ও করছে। শেষ পর্যন্ত সুষমা আর ব্রত দুরু দুরু বক্ষে এসে বসল।
কাকে ডাকবে ঠিক করেছ?
এ আর কঠিন কি! কত চেনা-জানা লোকই তো এর মধ্যে মারা গেছেন।
–ধীরু গাঙ্গুলিকে ডাকলেই তো হয়।
–ধীরু গাঙ্গুলি! ঐ সুদখোর-বদমাশ! নানা, ওকে ডেকে কাজ নেই।
ব্ৰত একটু ভেবে বলল–তবে ঘোষেদের হরেন দাদু?
ও রে ফাদার! ঐ রাগী লোককে?
না না, কক্ষনো না। উনি তো ঝগড়া করতে করতেই হার্ট ফেল করেছিলেন।
–তাহলে?
–মা, তোমার সই গঙ্গাজলকে–
বাপু, সে ছিল বেজায় শুচিবাইয়ে। দেখতে না আমাদের ঘরে এসে বসতে চাইত না। আজ মরে গিয়ে তো আরও
–মহা মুশকিল। তা হলে ডাকা যায় কাকে? বেশ একজন ধীর, স্থির, ভদ্র, নম্র মানুষ হলেই ভালো হয়।
–হ্যাঁ, সেইরকমই কারো কথা তোমরা ভাব। নইলে তেমন স্পিরিট হলে বড্ড বিরক্ত হয়। দেবব্রত গুরুগম্ভীর স্বরে বললেন।
হঠাৎ সুষমা বলে উঠল–ছোটো কাকাকে ডাকলে হয় না?
ছোটো কাকার কথা উঠতেই এক মুহূর্তে সবার মুখে দুঃখের ছায়া নেমে এল। এতক্ষণে বিনয়বাবু কথা বললেন–কিন্তু সে যে মারাই গেছে–তা তো আজ পর্যন্ত সাব্যস্ত হয়নি। বলে তিনি দেবব্রতর দিকে তাকালেন।
–ঐ একটা আমাদের ফ্যামিলি ট্র্যাজেডি। সে আজ প্রায় চল্লিশ বছর আগের কথা। আমাদের ছোটো ভাই। কলকাতায় কলেজে পড়ত হস্টেলে থেকে। একদিন ওরা কয়েকজন বন্ধু মিলে মধুপুর, গিরিডি বেড়াতে গেল। তিন-চারদিন পর ফিরল সবাই। ফিরল না শুধু আমার ছোটো ভাই আর ওর এক বন্ধু। জানা গেল ওরা দুজনে গিরিডি থেকে দূরে উশ্রী ফলস্ দেখতে গেছে। দুদিন পরে বন্ধুটি ফিরল একা। তাকে জিজ্ঞেস করা হলে সে তো অবাক। বলল, ও তো শেষ পর্যন্ত উশ্রী দেখতে যায়নি। কলকাতায় ফিরে এসেছিল। বন্ধুটি জোর দিয়ে বলল, সে নিজে ওকে ট্রেনে তুলে দিয়েছিল। কিন্তু ভাই আর ফেরেনি।
এই পর্যন্ত বলে বিনয়বাবু একটা দীর্ঘশ্বাস ফেললেন।
দেবব্রত কিছুক্ষণ গুম হয়ে বসে থেকে বললেন–যদি তিনি মারা গিয়েও থাকেন তা হলে কিভাবে সম্ভব মনে করেন?
বিনয়বাবু সহজ সুরেই বললেন–অ্যাকসিডেন্ট। ট্রেন থেকে পড়ে কিংবা ঐ ধরনের কিছু–এ ছাড়া আর কি হতে পারে?
-খুনও হতে পারে। সবইকে চমকে দিয়ে কথাটা বলে উঠলেন বিনয়বাবুর স্ত্রী।
দেবব্রত অবাক হয়ে জিজ্ঞেস করলেন–খুন! কে খুন করবে? তার মোটিভ–মানে উদ্দেশ্যই বা কি?
–আমার ধারণা খুনের উদ্দেশ্য একটা ছিল। ওর হাতে একটা বিশেষ আংটি ছিল। আমরা একবার নেপাল বেড়াতে গিয়েছিলাম। সেখানে একজন লামার সঙ্গে আমার দেওরের আলাপ হয়। লামা তাকে একটা আংটি দিয়ে বলেছিল–এটা পরে থাকলে নাকি কোনোদিন কোনো বিপদ ঘটবে না। সেইসঙ্গে সাবধানও করে দিয়েছিল–যেন সে কথা কাউকে না বলে। বোকা ছেলেটা আংটিটা সব সময়েই পরে থাকত আর সবাইকে বলে বেড়াত।
–তা থেকে কী প্রমাণ হয়? একজন ঝানু গোয়েন্দার মতো প্রশ্ন করলেন দেবব্রত।
–প্রমাণ কিছুই হয় না, তবে মনে হয় ঐ আংটির লোভেই ওর সঙ্গে যে ছেলেটা ছিল সে-ই খুন করেছে।
দেবব্রত একটু গম্ভীর হয়ে থেকে জিজ্ঞেস করলেন পুলিশ কিছু করতে পারল না?
বিনয়বাবু সংক্ষেপে মাথা নাড়লেন।
না। কে একটা ছেলে হারিয়ে গেল বা মরল তা নিয়ে বিহার পুলিশের বা কলকাতা পুলিশের তেমন মাথাব্যথা ছিল না।
দেবব্রত আবার কিছুক্ষণ ভাবতে লাগলেন। তারপর বললেন–মৃত্যু হয়েছেই এমন যখন সিদ্ধান্ত নয় তখন অন্য কাউকে ডাকলেই হয়।
কিন্তু সুষমা বলে উঠল–না, ছোটো কাকাকেই ডাকা হোক। তিনি মরে গিয়ে থাকলে নিশ্চয় আসবেন।
–বেশ, তাই ডাকো।
ওরা ভাই-বোনে তখন মুখোমুখি বসল।
–ও হো! দেবব্রত বাধা দিলেন–তোমরা তো ওঁকে দেখইনি তা হলে স্মরণ করবে কি করে? একটু হেসে বললেন–ওঁর একটা ছবি আছে?
এ ওর মুখ চেয়ে সবাই মাথা নাড়ল। না, খুব পুরনো একটা ছবি বোধহয় আছে অ্যালবামে। তাও সেটা ট্রাঙ্কের মধ্যে।
–তবে তোমরা ওঠো। তোমাদের বাবা মাকে বসতে দাও।
বিমর্ষ মনে ওরা উঠে পড়ল। বসলেন বিনয়বাবু আর তার স্ত্রী।
ঘরে হালকা নীল আলো জ্বলছে, ধূপের গন্ধে ঘর ভরপুর। ওঁরা দুজনে কাপের ওপর আঙুল ঠেকিয়ে চোখ বুজিয়ে একমনে এ বাড়ির ছোটো ছেলেটির কথা ভাবতে লাগলেন।
গোটা ঘর স্তব্ধ। কারও নিশ্বাস ফেলার শব্দটুকুও যেন শোনা যাচ্ছে না। শুধু কড়িকাঠের আড়ালে একটা টিকটিকি টিটি করে ডেকে উঠল।
দু মিনিট–তিন মিনিট করে দশ মিনিট কেটে গেল। কিন্তু কাপ একটুও নড়ল না। সবাই চঞ্চল হয়ে উঠল। কিন্তু দেবব্রতর কোনও চাঞ্চল্য নেই। বরঞ্চ কেমন খুশি খুশি ভাব।
খুশির ভাব তো হবেই–ছেলেটা নিশ্চয় তাহলে বেঁচে আছে।
–যাক নিশ্চিন্ত। উনি মৃত নন। এবার ইচ্ছে করলে আপনারা অন্য কাউকে
কথা শেষ হলো না। সবাইকে চমকে দিয়ে কাপটা হঠাৎ নড়ে উঠল। সবাই নিশ্বাস বন্ধ করে কাপটার দিকে তাকিয়ে রইল।
কাপটা প্রথমে ছোটো বৃত্তের মধ্যে ঘুরল। তারপর হঠাৎ ছিটকে ছোটো বৃত্তের বাইরে বেরিয়ে এসে এদিক ওদিক করতে লাগল।
দেবব্রত ফিসফিস্ করে বললেন–জিজ্ঞেস করুন কে এসেছেন?
ওঁরা কাঁপা কাঁপা গলায় জিজ্ঞেস করলেন।
এসব ক্ষেত্রে কাপটা ইংরিজি এক একটি অক্ষরের কাছে গিয়ে প্রশ্নের উত্তর দেয়। কিন্তু এক্ষেত্রে সেরকম কিছু ঘটল না। কাপটা শুধু বৃত্তের মধ্যেই ঘুরতে লাগল। এত দ্রুত ঘুরতে লাগল যে আঙুল দিয়ে ছুঁয়ে রাখা দায় হলো।
এমন অদ্ভুত ব্যাপার দেব্রত নিজেও কখনো দেখেননি। তিনিও যেন কেমন ভয় পেলেন। বলে উঠলেন–আপনারা আঙুল সরিয়ে নিন।
ওঁরা তাই করলেন। সঙ্গে সঙ্গে কাপটাও একেবারে নিশ্চল হয়ে গেল।
–এ কোনো অশুভ আত্মার কাজ। ক্ষতি করার জন্যে হঠাৎ এসে পড়েছিল। একটু থেমে বললেন–অনেক রাত হয়েছে। আর কাউকে ডেকে কাজ নেই।
সকলেরই গা ছমছ করছিল। দ্বিরুক্তি না করে সবাই উঠে পড়ল।
.
দরজায় কি কেউ কড়া নাড়ছে?
হঠাৎ ঘুম ভেঙে গেল দেবব্রতর। অন্ধকার ঘর। প্রথমটা বুঝতেই পারলেন না কোথায় আছেন। কিন্তু ভেবে ওঠার আগেই দরজায় এবার জোরে কড়া নাড়া।
–শুনছেন! শীগগির একবার আসুন।
ধড়মড় করে উঠে দেবব্রত আলো জ্বেলে দরজা খুলে দিলেন। দেখলেন দরজার বাইরে দাঁড়িয়ে বিনয়বাবু আর তার স্ত্রী। ভয়ে তাদের মুখ সাদা।
–একবার এ ঘরে আসুন।
দেবব্রত তখনই তাদের সঙ্গে চললেন। এটা সেই ঘর যেখানে কয়েক ঘণ্টা আগে প্ল্যানচেট করা হয়েছিল। বিনয়বাবু সভয়ে বললেন–আমরা পাশের ঘরে শুই। অনেকক্ষণ থেকেই এ ঘরে কিরকম একটা ঠুক্ ঠুক্ করে শব্দ হচ্ছিল। প্রথমে ভেবেছিলাম ইঁদুর-টিদুর। কিন্তু শব্দটা অন্যরকম। উঠে এসে দেখি–সেই কাপটা মিটসেফের ওপর নড়ছে। কিন্তু এখন
দেবব্রত বললেনকই নড়ছে? হেসেই বললেন–ঘুমের ঘোরে নিশ্চয়ই ভুল দেখেছিলেন। একটা কাপ কখনো এমনি নড়তে পারে না।
তবু একটু অপেক্ষা করে ওঁরা ফিরে যাচ্ছিলেন–এমনি সময়ে শব্দ-খুট খুট খুট।
সবাই চমকে উঠে দেখল কাপটা যে শুধু নড়ছে তা নয়, সেটা এগিয়ে এসেছে মিটসেফের ধার পর্যন্ত।
ভয়ে দেব্রতর মাথার চুল পর্যন্ত খাড়া হয়ে গেল। জীবনে তিনি অনেকবার প্ল্যানচেট করেছেন, কিন্তু এমন দৃশ্য কখনো দেখেননি।
–কি হবে দেবব্রতবাবু?
দেবব্রতবাবু বললেন–স্পিরিট দেখছি এখনও যায়নি। বোধহয় কিছু বলতে চায়। ঠিক আছে, আবার বসুন আপনারা।
কিন্তু বিনয়বাবুর স্ত্রী এবার আর কিছুতেই বসতে চাইলেন না। দেবব্রতবাবু বিরক্ত হয়ে বললেন, ঠিক আছে আমিই বসছি। আপনার বসতে তো ভয় করছে না?
ভয় করলেও বিনয়বাবুকে বসতে হলো। যথারীতি খড়ি দিয়ে গণ্ডি কেটে তার মধ্যে কাপটা বসিয়ে দেবব্রতবাবু বললেন–নিন রেডি?
বিনয়বাবু কিন্তু দেবব্রতবাবুর দিকে তাকিয়ে কিছু যেন ভাবছিলেন। এবার ইতস্তত করে বললেন–আপনি বসবেন, কিন্তু আপনি তো আমার ভাইকে দেখেননি।
দেবব্রতবাবু একটু যেন থমকে গেলেন। বিরক্ত হলেন। বললেন–সে আমি বুঝব। বলেই কাপের ওপর আঙুল ছোঁয়ালেন। সঙ্গে সঙ্গেই কাপটা ছোটো গণ্ডি থেকে তীব্র গতিতে বেরিয়ে এসে বড়ো গণ্ডির মধ্যে ঘুরপাক খেতে লাগল।
দেবব্রতবাবুর ইঙ্গিতে বিনয়বাবু ভয়ে ভয়ে জিজ্ঞেস করলেন–আপনি কে এসেছেন দয়া করে জানাবেন?
মুহূর্তমাত্র দেরি না করে কাপটা প্রথমে এগিয়ে গেল R অক্ষরটির কাছে, তারপর তরতর করে উঠে এল A অক্ষরের কাছে, তারপর নেমে ঘুরে গেল M-এর কাছে–সেখান থেকে E তারপর N-এর কাছে গিয়ে থেমে গেল। সকলে ফিসফিস করে উঠল–র-মেন!
রমেন কে? ভুরু কুঁচকে দেবব্রত জিজ্ঞেস করলেন।
–আমার ছোটো ভাই। বলে ফুঁপিয়ে উঠলেন বিনয়বাবু।
কাপটা ততক্ষণে আবার ঘুরতে শুরু করেছে। যেন কিছু বলার জন্যে ছটফট করছে।
–রমেন ভাই আমার! কেমন আছিস? কি করে তোর এই সব্বনাশ হলো? কে করল?
এত সব প্রশ্নের উত্তর কোনো স্পিরিটই একসঙ্গে দিতে পারে না। রমেনের আত্মাও দিল না। কাপটা শুধু এবার ধীরগতিতে এগিয়ে গেল M-এর কাছে। তারপর U-র কাছে–তারপর R, তারপর D, তারপর E, ফের R…
কাপ নড়ে নড়ে নয়, ছুটে চলেছে বৃত্তের একপ্রান্ত থেকে ও-প্রান্ত। বিনয়বাবু আঙুল ঠেকিয়ে রাখতে একেবারে ঝুঁকে পড়েছেন কাপের উপর আর আশ্চর্য–দেবব্রতবাবুর হাতটা কাঁপছে থরথর করে।
এ পর্যন্ত একটি কথাই স্পষ্ট হয়েছে MURDERER-তারপর আরও কটি কথা–WITH YOU.
হঠাৎই দেবব্রতবাবু আঙুলটা তুলে নিলেন। সঙ্গে সঙ্গে কাপ নিশ্চল হয়ে গেল।
–এটাও নিশ্চয় কোনো খারাপ স্পিরিট। ভয় দেখাতে চায়। বলেই তিনি উঠে একেবারে নিজের ঘরে গিয়ে খিল দিলেন।
.
টর্চের আলোয় রিস্টওয়াচটা দেখলেন একবার। রাত সাড়ে তিনটে। ব্যাগটা তুলে নিয়েই জুতোর সামান্যতম শব্দটুকুও না করে চুপি চুপি বেরিয়ে পড়লেন দেবব্রতবাবু। তিন মাইল রাস্তা হাঁটতে হবে–হয়তো ছুটতে হবে। তারপর যে দিকের যে ট্রেন পাওয়া যায়
রমেনের বাড়ি যে এটাই তা কি আর জানতেন? ওর কথা তো ভুলেই গিয়েছিলেন। আগে মাঝে মাঝে ভাবতেন। ভাবতেন, উশ্রী ফক্স দেখতে না গেলেই হতো। ওঁরই আগ্রহে তো রমেনকে যেতে হয়েছিল।
..বড্ড অহংকারী ছিল রমেনটা। আংটিটা সবাইকে দেখিয়ে বলত–এ জিনিস রাজার ভাগ্যেও জোটে না। এ আংটি পরা থাকলে কোনো বিপদ কাছে ঘেঁষতে পারে না।
বিজ্ঞানের ছাত্র দেবব্রত এসব কথা বিশ্বাস করতেন না। এই নিয়ে বহুবার ওর সঙ্গে তর্ক ঝগড়া হয়েছে……..
উশ্রী প্রপাতের একদম ধারে একটা পাথরের ওপরে দাঁড়িয়ে আবার সেই তর্কের শুরু।
রেগে গিয়ে দেব্রত বললেন–তাহলে ঐ যেখানে তোড়ে জল পড়ছে সেখানে ঝাঁপ দে। দেখি কি করে বাঁচিস?
রমেন আংটিটার দিকে একবার তাকিয়ে নিয়ে বলল–তা পরি।
এ কথা বলেও রমেন একটু যেন ইতস্তত করছিল। একটু নাকানি চোবানি খাওয়াবার জন্যে হঠাৎ দেবব্রত সামান্য একটু ঠেলা দিলেন। রমেন ছিটকে পড়ল দু পা দূরে আর একটা পাথরের কাছে যেখানে মোটে হাঁটু জল। কিন্তু জায়গাটা বোধহয় খুব পিছল ছিল। আর তার পরেই….
…সে সব আজ কতদিনের কথা বয়েস তখন কতই বা, আঠারো-উনিশ?
দেবব্রতবাবু তখন প্রাণপণে ছুটছেন। স্টেশন এখনও অনেক দূর।
[শারদীয়া ১৩৯৭]এঞ্জিন মৃদু-মৃদু আওয়াজ করতে শুরু করেছে। স্টোকহোল্ডে কয়লাওয়ালাদের মুখ লাল হয়ে উঠেছে : তাদের সামনে যে-বিরাট অগ্নিকুণ্ড জ্বলে উঠেছে—তারই তাপে ঝলসাচ্ছে ওদের মুখ। ভোর নাগাদ জাহাজ ছাড়বে। কিন্তু মাল তোলা এখনো শেষ হয় নি; কার্গো-উইঞ্চে একঘেয়ে আওয়াজ হচ্ছে : ঘর ঘর ঘর। ওধারে ডকের আবরণ দেয়া-আলোর মধ্যে রহস্য, অস্পষ্ট কোলাহল, আর ধোঁয়া।
রাতের শেষাশেষি। বৃদ্ধ করিম সারেঙ্গ কেবিন হতে বেরিয়ে এল—তার ক্ষুদ্র চোখে ঘুমাবসানের ঔজ্জ্বল্য ও স্বচ্ছতা। জাহাজ কাঁপছে মৃদু-মৃদু। ওপরে ফানেল দুটো দিয়ে ধোঁয়ার শীর্ণ রেখা নিষ্কম্পভাবে ঋজু হয়ে উঠে হাওয়াশূন্য কালো আকাশে মিলিয়ে যাচ্ছে। করিম সারেঙ্গ ঘুরে এল এদিকে, দেখলে গ্যাঙ্গওয়ে এখনো তোলা হয় নি। কোণে আবছা অন্ধকার; সে-অন্ধকারে গ্যাঙ্গওয়ের পাহারায় একটা মূর্তি নিশ্চল হয়ে দাঁড়িয়ে রয়েছে। এক মুহূর্ত থমকে দাঁড়াল সারেঙ্গ, তারপর তীব্র গলায় প্রশ্ন করলে :
—ইবা কন?
সুখানি মজিদের চোখ হয়তো তন্দ্রায় ভরে উঠেছিল, সারেঙ্গের প্রশ্নে সে সচকিত হয়ে উঠল। কয়েক মুহূর্ত নীরব থেকে উত্তর দিলে :
—আঁই, মজিদ।
আকাশে তারাগুলো ম্লান হয়ে উঠেছে, কেবল শুকতারা দপদপ করছে উজ্জ্বলভাবে। ওধারে ডকে এখনো প্রচুর মাল। মরচেধরা পুরোনো কার্গো-উইঞ্চটা ঘরঘর করছে অবিরাম : ডক থেকে মাল তুলে ঘুরে এসে হ্যাচওয়ের ভেতরে অদৃশ্য হয়ে একটু পরে আবার শূন্য অবস্থায় লকলক করে বেরিয়ে আসছে।
জাহাজটা মালবাহী। তাই খোলা খোলা। গলি দিয়ে স্টারবোর্ডে গিয়ে আরেক জায়গায় থমকে দাঁড়াল সারেঙ্গ। ওপরে চার্টরুমের আবৃত উজ্জ্বল আলো নজরে পড়ল। বন্ধ জানালার শার্সিতে কার ছায়া বিকৃত হয়ে পড়েছে। চোখ ছোট করে তাকাল সারেঙ্গ : হয়তো থার্ডমেটের ছায়া।
তারপর সারেঙ্গ আবার ফিরে এল কেবিনে। সেটি একধারে বলে তাতে একটি পোর্টহোল রয়েছে। কেবিনে আলো, বাইরে তখনো রাত্রির অন্ধকার বলে তাতে ঘরের ছায়া, সারেঙ্গের প্রতিমূর্তি। তবু ক্ষুদ্র উজ্জ্বল চোখে বাইরে তাকাল সে : আকাশ যেন স্বচ্ছ হয়ে আসছে ক্ৰমে-ক্রমে, অতি নম্র নির্মল পবিত্রতা প্রকাশ পাচ্ছে বাইরের জগতে। এ-সময়ে করিম সারেঙ্গ বরাবর স্তব্ধ হয়ে থাকে। দিন শুরু হবে শীঘ্র, জাহাজী জীবনের অনির্দিষ্ট দিনগুলোর একটি দিন হবে শুরু : এবং রাত ও দিনের এ-সন্ধিক্ষণে শুদ্ধচিত্তে সে স্তব্ধ হয়ে থাকে, আর কেবিনের নির্জনতা ও নীরবতার মধ্যে কেমন কোমল হয়ে ওঠে তার ভেতরটা। লস্করদের কাছে তার ব্যক্তিত্ব বড় জমকালো। তারা তাকে শ্রদ্ধা করে ভয় করে। সারেঙ্গও অনুভব করে কর্তৃত্বের ভারিত্ব। কিন্তু এ-সময়ে তার সে-মন সহজ হয়ে পড়ে, দিনের মৃদু অথচ বিস্ময়কর বিকাশের কাছে অতি ক্ষুদ্র মনে হয় নিজেকে। খোদা আছেন : সর্বশক্তিময় খোদা। তাঁর অস্তিত্ব নিঃসঙ্গ করিম সারেঙ্গ অনন্ত আকাশের তলে ও অকূল সমুদ্রের মধ্যে বিচিত্রভাবে অনুভব করেছে, এবং এ-অনুভূতিতে কখনো-কখনো তার ব্যক্তিত্বে-ভারি মন-ও কেমন বেদনার আনন্দে কেঁদে ওঠে। রাত্রির শেষ। প্রখর সূর্যালোকের তলে বাস্তব জগতের সাথে এখনো দেখা হয় নি : নির্মল প্রশান্তিতে সারেঙ্গ ফজরের নামায পড়ে। শুভ্র দাড়িতে আবৃত গৌর মুখ পবিত্রতায় উজ্জ্বল হয়ে ওঠে, এবং গভীর এবাদতী নিবিষ্টতায় তার ক্ষুদ্র চোখ—যে-চোখের তীক্ষ্ণতায় লস্কররা ভীত চমকিত হয়—সে-চোখ বুজে থাকে নিবিড়ভাবে। খোদা আছেন : সর্বশক্তিমান বিশ্বনিয়ামক খোদা।
ধ্যানমগ্ন মুহূর্ত পিছলে পিছলে যায়, ক্রমে ক্রমে ওধারে জানালা গলে এবার আলো আসে ভেতরে। যে-পবিত্রতা একসময় সূর্যালোকের কুৎসিত প্রখরতায় নিঃশেষ হয়ে যাবে, সে-পবিত্রতা এবার ঘোষণায় পরিণত হচ্ছে। সারেঙ্গের চোখ ছলছল করে, নিমীলিত চোখের প্রান্তে তার আভাস স্তিমিত-হয়ে ওঠা বৈদ্যুতিক আলোতে চকচক করে। মানুষ জানে না—অনুভব করে না খোদাতালার অস্তিত্ব। সূর্যালোকে মানুষ দুনিয়া দেখে, দেখে পরস্পরের পাপ-পঙ্কিলতা, এবং খোদার দান সূর্যালোক হয়ে ওঠে কদর্য। যে-অশ্রু নিমীলিত চোখের প্রান্ত শুধু চকচক করছিল, ছুরা ফাতেহা পড়তে গিয়ে এবার তা ছাপিয়ে ওঠে। জাহাজী জীবনই সারেঙ্গের অস্তিত্ব, আর সমগ্র দুনিয়ায় ঘুরে সে সত্যিকার জীবনকে জেনেছে। কোটি-কোটি মানব যে-পথে চলে তোমার অপার রহমান লাভ করেছে—সেই পথে আমাকে পরিচালিত করো : আমার জীবন-পথ তোমার কৃপায় সিক্ত করো। কিন্তু সারেঙ্গ একটা কথা ভাবে। সে বৃদ্ধ হয়েছে, বাঙলার বন্দরে পৌঁছে এবার সে এ-জাহাজী জীবন থেকে চিরতরে বিদায় নেবে। এবং খোদা তো তার এ-দীর্ঘ সামুদ্রিক জীবন-পথ তাঁর কৃপা ও করুণায় সিক্ত করেছেন, তাই জীবন-পথ করুণায় সিক্ত করবার জন্যে আর কেন প্রার্থনা?
দীর্ঘ মোনাজাত শেষ হতেই তার হাত দুটো যেন হঠাৎ অবশ হয়ে কোলের ওপর পড়ে গেল, ঈষৎ মুখ ফিরিয়ে পোর্টহোল দিয়ে বাইরে তাকিয়ে সারেঙ্গ স্তব্ধ হয়ে গেল। কেবিনের আলো ইতিমধ্যে ম্লান হয়ে উঠেছে, আর বাইরের আলো হয়ে উঠেছে স্পষ্ট। ঘর ও বাইরের আলোর মধ্যে এবার দ্বন্দ্ব চলছে। ঠিক যেন এ-রকম দ্বন্দ্ব অন্য কোথাও চলছে। কোথায়? খোদার অস্তিত্ব বিশ্বময় বিরাজমান, সারেঙ্গের অন্তরে-ও এক অস্তিত্ব : এ-দুই অস্তিত্বে কি দ্বন্দ চলছে? সারেঙ্গ স্তব্ধ। কিন্তু ঘরের আলো শীঘ্র ম্লান ও নিষ্প্রয়োজনীয় হয়ে উঠবে। তা উঠুক, তবে কী-একটা প্রশ্ন—অতি অস্পষ্ট ও দুর্বোধ্য-প্রায় কী-একটা প্রশ্ন থেকে-থেকে মাথানাড়া দিয়ে উঠছে। দীর্ঘ জীবন-তো অতিক্রান্ত হল প্রায়, কর্মজীবনের অবসান ঘনিয়ে এসেছে, কিন্তু তুমি আমাকে কী দিলে, আর আমি তোমাকে কী দিলাম? সারেঙ্গ কিছু চঞ্চল হয়ে উঠল : পবিত্র প্রভাত—এ-সময়ে বেদনার মতো অবসাদ ঘনিয়ে উঠছে কেন মনে। সে-অবসন্ন মনের কোণে দুর্বোধ্য-প্রায় প্রশ্নটি বারে বারে প্রতিধ্বনিত হতে থাকল, আর তার প্রতিটি ধ্বনি শূন্য গহ্বরে যেন আওয়াজ করছে—অর্থহীন শূন্যতায় যার কোনো উত্তর মিলছে না। অতিক্রান্ত দীর্ঘ জীবন অদ্ভুতভাবে শূন্য ও ব্যর্থ ঠেকছে কঙ্কালের চোখের মতো।
সারেঙ্গ নিশ্চল। অন্তরে কান্নাও স্তব্ধ।
কার্গো-উইঞ্চ নীরব হয়েছে। পোশাক পরে করিম সারেঙ্গকে বেরুতে হল। গলির মুখে পৌঁছতেই দেখলে ভেতরে দুটি অস্পষ্ট মূর্তি; এদিকেই তারা আসছিল—সারেঙ্গকে দেখে দাঁড়িয়ে গেল। সারেঙ্গ এগিয়ে গিয়ে দেখলে নতুন লস্করটা দাঁড়িয়ে; পেছনে মতিন কাসাব-ও রয়েছে।
—কী অ’ডা ছাত্তার?
ছাত্তার কী যেন বলবার চেষ্টা করলে, কিন্তু তার ঠোঁট কেঁপে থেমে গেল। সারেঙ্গ তীক্ষ্ণ দৃষ্টিতে তাকাল তার পানে, তাকিয়ে বুঝলে কিছু গোলযোগ ঘটেছে। তারপর সারেঙ্গ মতিনের পানে তাকাতেই সে দ্রুতভঙ্গিতে এগিয়ে এল দু পা, যেন সারেঙ্গের প্রশ্নসূচক দৃষ্টির অপেক্ষাতেই সে ছিল।
মতিন চট্টগ্রাম অধিবাসী, সারেঙ্গ-ও। স্ব জিলার ভাষায় দ্রুতভাবে চাপা উত্তেজনায় সে যা বললে তার সারাংশ এই : প্রায় গত সন্ধ্যা থেকে ছাত্তার কার্গো-উইঞ্চে কাজ করছিল। চিফ অফিসারের হুকুম ছিল যে শেষরাতের মধ্যেই মাল তোলা শেষ করতে হবে, কিন্তু অত মাল কি এত তাড়াতাড়ি তোলা যায়? উইঞ্চটা দুর্বল, তবু তার ক্ষমতার অধিক মাল এক-একবার নিয়ে অবিশ্রান্ত মাল তোলা হয়েছে। উইঞ্চম্যান ও লস্কররা এক মুহূর্ত বিরাম দেয় নি, ক্রমাগত খেটেছে। ছাত্তারের শরীরটা কিছুদিন যাবৎ ভালো যাচ্ছে না, তাই সারারাত একটানা খেটে সে অত্যন্ত পরিশ্রান্ত হয়ে পড়েছিল। তখন ভোর হয়েছে। উইঞ্চের আংটা ডকে মাল তুলছে—এই ফাঁকে হ্যাচওয়ের পাশে বসে ছাত্তার একটু জিরিয়ে নিচ্ছিল, আর ঠিক সেই মুহূর্তে চিফ অফিসার রুক্ষ মেজাজে তদারক করতে এসে দেখলে সে বসে রয়েছে। অমনি কোনো কথা নেই—এগিয়ে এসে তীব্রভাবে ক-টা লাথি দিয়ে দাঁড় করাল তাকে।
সারেঙ্গ শুনলে। শুনে কয়েক মুহূর্ত নির্বাক হয়ে রইল। তার চোখে আগুন জ্বলে উঠছিল, কিন্তু সংযত হয়ে আস্তে শুধু বললে :
—যা, আঁই দেইক্যুম।
তার কণ্ঠে হয়তো একটু স্নেহের কোমলতা ছিল, এবং তারই আভাস পেয়ে ছাত্তার হঠাৎ ফুঁপিয়ে কেঁদে উঠল। সারেঙ্গ চমকিত হয়ে তাকাল তার পানে, কিন্তু পরমুহূর্তে আবার দৃষ্টি সরিয়ে নিল। কিন্তু কান্নায় মানুষ বিচলিত না হয়ে পারে না, তার ওপর সময়টা এমন : শান্ত প্রভাত, সূর্যালোক এখনো উজ্জ্বল হয়ে ওঠে নি, জাহাজের এখনো জ্বলন্ত আলোগুলোতে রাত্রির আভাস। তাছাড়া ছাত্তারকে দেখেও মায়া হয়। অল্প বয়স, লস্কর-জীবনের এই তার প্রথম অভিজ্ঞতা : এ-জীবনের অনাত্মীয় নিঃসঙ্গতা ও নীরস নির্মম কাঠিন্যে এখনো হয়তো সে নিজেকে খাপ খাইয়ে উঠতে পারে নি, হয়তো বাড়ির জন্যে ও স্নেহমমতার জন্যে মন তার এখনো কাঁদে।
কয়েক মুহূর্ত করিম সারেঙ্গ কোনো ভাষা পেল না। সে কি ইদানীং দুর্বল হয়ে উঠেছে : কিন্তু হঠাৎ সে কঠিন হয়ে উঠল, দ্রুতভাবে বললে : যা যা—দেইক্যুম আঁই। একটু থেমে কেমন গভীর তিক্ততায় শুধু বললে : হেতেরা কি মানুষ?
তীর রেখার মতো হয়ে অবশেষে মিলিয়ে গেল। দিনটা আজ ঝকঝকে শান্ত। আকাশ নিবিড় নীল; বীর্যহীন সাদা সাদা হালকা মেঘ দূরে দূরে নির্জীব হয়ে রয়েছে। এমন দিনে হয়তো সারেঙ্গের মন স্নিগ্ধতায় ভরে উঠতে পারত, কিন্তু কেমন একটা চাপা ক্রোধে তার মনটা থেকে-থেকে জ্বালা করে উঠছে। লস্করদের ওপর এমনি অত্যাচার সময়-সময় হয়ে থাকে বটে, কিন্তু ছাত্তারের ব্যাপারটা তাকে বিচলিত করল। ছাত্তারের বয়সই-বা কী : এ-বয়সেও ছেলেরা স্বপ্নে মায়ের কোল দেখে। তাছাড়া এ-পর্যন্ত দুনিয়ায় সে কেবল স্নেহ-মমতাই দেখেছে, মানুষে-মানুষে হিংসা-বিদ্বেষের অভিজ্ঞতা তার এখনো হয় নি, এবং এ-পর্যন্ত যা বা দেখেছে—তা ব্যতিক্রম ভেবে নিশ্চিন্ত রয়েছে, জানে নি যে এটাই দুনিয়ার রীতি। সদ্য গ্রাম থেকে এসেছে বলে এখনো তার ধারণা—সব মানুষ সমান : মানুষে-মানুষে পদ ও সামাজিক স্তরের জন্যে যে ঢের প্রভেদ আছে—এ-জ্ঞান আজো তেমন স্পষ্ট হয় নি। করিম সারেঙ্গের প্রতি তার যে-ভয় ও শ্রদ্ধা রয়েছে, তা পদের জন্যে নয়-পিতৃসুলভ মর্যাদার জন্যে।
স্নেহ-বেদনায় সারেঙ্গের অন্তর কেমন করে ওঠে। কিন্তু সে কি ইদানীং দুর্বল হয়ে উঠেছে? শক্ত হয়ে ওঠে সারেঙ্গ। সে-সময়ে ছাত্তারের সামনে অসাবধানতায় একটু তিক্ততা প্রকাশ পেয়েছিল—সে প্রশ্ন করেছিল : তারা কি মানুষ?-এটা অনুচিত হয়েছে। বৃহত্তর দুনিয়ার পঙ্কিলতায় সে যখন এসে নেবেছে তাকে শিখতে ও জানতে হবে সবকিছু : অন্তরের দয়ামায়ার কোমলতা-দৌর্বল্য দূর করে তীক্ষ্ণ ধারালো কাঠিন্যে সে-অন্তর শক্ত ও প্রতিঘাতী করে তুলতে হবে, নইলে বাঁচতে পারবে কি সে এ-দুনিয়ায়? তাকে মানুষ হতে হলে প্রথমে মানুষের লাথি খেতে হবে।
সরু লোহার সিঁড়ির গোড়ায় করিম সারেঙ্গের দেখা হল এঞ্জিন-ঘরের সারেঙ্গের সাথে, কিন্তু কোনো কথা হল না। আড়চোখে তাকাল লোকটি, কিন্তু অন্যমনস্কভাবে করিম সারেঙ্গ ওপরে উঠে গেল। ওদিকে আকাশে আর নিস্তরঙ্গ সাগর ছুঁয়ে ছুঁয়ে সাদা পাখি উড়ছে : উড়ছে না তো যেন শান্তিতে ভাসছে। আর ব্রিজের রেলিং ধরে দণ্ডায়মান চিফ অফিসারের দাঁতগুলোও সাদা : ধোপদুরস্ত সাদা পোশাকের মধ্যেও তার দাঁতের সে-শুভ্রতা নজরে পড়ে। কাপ্তানের গালদুটো গাঢ় লাল্‌চে, ফুলোফুলো, মদের সঞ্চিত রসে চকচকে। আর চোখ সাগরের মতো নীল। ওই যে দেখছ তীর-রেখাশূন্য অকূল সমুদ্র—এ-সমুদ্র আমার : কথা বোলো না, লাথি খাবে। আর জাহাজের কোনো প্রান্তে ছাত্তার হয়তো ম্রিয়মাণ হয়ে রয়েছে। কিন্তু তাকে এ-কথা কে বোঝাবে যে মান সবার জন্যে নয়, জুতোকে জুতো ভাবলে চলবে না এ-পৃথিবীতে, আর পৃথিবীর প্রাণ গোলামির রক্তে। কাপ্তানের চোখ চিকমিক করে : ভ্রূ কুঁচিয়ে সে তাকিয়ে রয়েছে দূরে—সমুদ্র দেখছে, এবং প্রত্যয়ে নিষ্কম্প সে-দৃষ্টি। ওদিকে পাখি উড়ছে, উড়ছে, ঘুমের পাখা মেলে প্রশান্তিতে ভাসছে।
চারটে লস্কর ওধারে ডেক-ধোয়ামোছায় লিপ্ত। আরেক স্থানে আরো কয়েকজন গোল হয়ে বসে জীর্ণ ক্যানভাসে মোটা মোটা ছুঁচ ফুড়ছে। জাহাজের কোনো অংশে হয়তো রং চটেছে, তাই দুটো কাসাব বড় একটা গামলায় রং গোলাচ্ছে উবু হয়ে।
ডেক ধোয়ায় লিপ্ত লস্কররা একটা অশ্লীল ইয়ার্কি করে হাসিতে ফেটে পড়ছিল—প্রায় হঠাৎ সন্ত্রস্ত হয়ে নীরব হয়ে গেল। করিম সারেঙ্গ পাশ কাটিয়ে যাচ্ছে।
আঁই দেইক্যুম। করিম সারেঙ্গ আশ্বাস দিয়েছিল, এবং তার সে-আশ্বাসে ও কণ্ঠে ঈষৎ-স্পষ্ট স্নেহের আভাস পেয়ে ছাত্তার ফুঁপিয়ে কেঁদে উঠেছিল। সে দেখবে। অর্থাৎ দেখে নেবে। কিন্তু কী আশ্চর্য—দুনিয়াতে যেন এমন কোনো শক্তি নেই যে-শক্তি চিফ অফিসারের হাসিতে বিস্ফারিত ঠোঁটে অনুতাপের ছায়া ঘনাতে পারে। অথচ সারেঙ্গের সাড়া পেয়ে লস্কররা উচ্ছ্বসিত হাসি-ও এক নিমেষে দমিয়ে ফেলতে পারে। কিছু দূর থেকে সারেঙ্গ আবার আড়চোখে তাকাল : ওরা তো মাথা নিচু করে রয় নি, নিকৃষ্টতম দৈন্য হেঁট হয়ে রয়েছে লজ্জাকর হীনতায়।
হেতেরা কি মানুষ? কিন্তু কারা মানুষ?
দীর্ঘ সামুদ্রিক জীবন অতিক্রান্ত হয়ে এল। পথের শেষে পৌঁছে পথের প্রারম্ভের কথা মনে পড়ে। তখন জাহাজগুলো ছিল হাঁদা-হাঁদা। বৈদ্যুতিক আলো তখন সব জাহাজে হয় নি। মনে পড়ে বড়-বড় লণ্ঠনগুলোর কথা—যার অস্পষ্ট আলো আজ স্মৃতির অস্পষ্টতার মধ্যে মিলিয়ে উঠেছে প্রায়। কিন্তু সে-কথাটি অতি স্পষ্টভাবে মনে পড়ে : স্নেহ-মমতার বন্ধনযুক্ত একটি এতিম ছেলে ঘর ছেড়ে বেরিয়ে এল সাতসাগর পাড়ি দিয়ে প্রচুর অর্থ করবার প্রবল আকাঙ্ক্ষায়। তবে অর্থলোভের চেয়ে-ও প্রবল ছিল একটা কৌতূহল : সাতটি তো সাগর, সাগরে-সাগরে তফাতটা কেমন? কিন্তু প্রথম যাত্রায় বুঝতে পারলে যে চোখের পানির মতো ঐ অকূল সাগর লবণাক্ত—যে-লবণাক্ত সাগর সর্বত্র এক : সাগরে-সাগরে কোনো প্রভেদ নেই। প্রথম-যাত্রা দ্বিতীয়-যাত্রা তৃতীয়-যাত্রা—অথচ সামুদ্রিক জীবনের প্রারম্ভে প্রত্যেকবার-ই সে ভেবেছে, আর নয়, এই যাত্রাই শেষ, আবার যাত্রাশেষে ভেবেছে জীবনের আসল কিছুই-তো দেখা হল না, এত সাধারণ হতে পারে না মানুষের জীবন। তারপর ক্রমে ক্রমে আশা-আকাঙ্ক্ষাশূন্য শান্ততা এল মনে।
স্মৃতিমন্থনে অদ্ভুত বেদনা। যে-দিন কেটে গেছে, সে-দিন আর কখনো ফিরবে না। এবং জীবন যদি ব্যর্থ হয়ে থাকে, তবে ব্যর্থই হল। করিম সারেঙ্গের ভেতরটা যেন ফাঁপা, শূন্য, প্রচণ্ড ব্যর্থতায় রিক্ত। এবার সে-অন্তরে আবার সে-প্রশ্নটি অবুঝ গোঁয়ার ছেলের মতো গুমরে গুমরে উঠতে লাগল। তুমি কী দিলে আমাকে, আর আমি কী দিলাম তোমাকে। স্বীকার করি, কিছু অর্থ মিলেছে। কিন্তু সে-থেকে বঞ্চিত হলেই কি অধর্মের বন্যা ছুটবে, আর মিললেই কি ধর্মের বজ্র ঘোষণা হবে? দীর্ঘ জীবন-তো অতিক্রম করে এলাম, জীবনের এ-পিঠ ও-পিঠ উলটে-পালটে দেখলাম, তবু যৌবনে কল্পনায় যে স্বপ্ন দেখেছিলাম, সে-স্বপ্নের বাস্তব রূপান্তর দেখলাম না। কিন্তু, তোমার রাহ্মানিয়তের সীমা নেই, তুমি-ই বলেছ। তবে অর্থ প্রাপ্তিতে তৃপ্ত মন তোমার সে-কল্পনাতীত অনন্ত করুণাসাগরে ভেসে তৃপ্তি পাবে কি?
আঁই দেইক্যুম। আমি দেখব। আশ্চর্য, এখন সে-কথা উলঙ্গ পঙ্গুর মতো ঠেকছে। কিন্তু যদিও স্বপ্নের বাস্তব রূপান্তর ঘটে নি, বাস্তবে-বাস্তবে সংঘর্ষ-তো ঘটতে পারে। লস্কররা হাসছে নিচে, এখানে-ও তার কিছু আওয়াজ ভেসে আসছে। করিম সারেঙ্গের মুখ গাম্ভীর্যে নিশ্চল। মাথা কাত করে আড়চোখে চিফ অফিসার তাকাল। কী হয়েছে? লস্কররা ক্ষেপে গেছে? কয়েক মুহূর্ত নির্বাক থেকে হঠাৎ সে হেসে উঠল উচ্ছ্বসিত গলায়। বটে, ক্ষেপেছে তারা, তাই তো তাদের উচ্চ হাসির আওয়াজ এখান থেকেও শোনা যাচ্ছে।
ধীরে ধীরে বৃদ্ধ করিম সারেঙ্গ সরে এল। ছাত্তারকে আরেক অমূল্য জ্ঞান জানাতে হবে : অন্যায় করো, অথচ সে-অন্যায় সম্বন্ধে সজ্ঞান হয়ো না; হলেও কখনো তা স্বীকার করো না; আর, কারো অন্যায়ে কেউ যদি ক্ষেপে থাকে তবে এ-কথা ভেবো না যে সবাই ক্ষেপেছে। এমন ভাবা সুস্থ-মস্তিষ্কের পরিচায়ক নয়।
.
মানুষ বিয়ে করে কিছুটা জৈবিক কারণে, কিছুটা স্বপ্ন বাস্তবে রূপান্তরিত দেখবার জন্যে। তাছাড়া বৃদ্ধ বয়সে যৌবনক্ষয়ের রিক্ততা ও অসহায়তায় মানুষ ক্ষেপে ওঠে, তবু সন্তানের মধ্যে তা সঞ্চিত হতে দেখলে শান্তি পায়। করিম সারেঙ্গ নিঃসঙ্গ। তার ক্ষয় ক্ষয়ই : তার ভাঙা তীর অন্য কোথাও আর তীর গড়ছে না।
মন কাঁদে কি? কিন্তু শূন্যতায় মন কাঁদে না। অন্তর শূন্য, জীবন-তো তাকে কিছু দিল না; আর সামনেও শূন্যতার আনন্ত্য। অতিক্রান্ত দীর্ঘ জীবন শূন্য কলসের মতো শুধু ঠনঠন করছে।
কিছু নেই, তাই ছাত্তারের কথা বড় হয়ে মনে জাগছে। ছাত্তার হয়তো সে-লাথি হজম করতে পেরেছে, অন্তত তাই তো মনে হচ্ছে তার প্রশ্ন ও কৌতূহলশূন্য নির্বাকতায়। দুনিয়ার নিষ্ঠুরতায় শক্ত-কঠিন হয়ে ওঠা অভিজ্ঞ লস্কররা হয়তো তাকে বুঝিয়েছে, তার ভুল ভাঙিয়েছে। করিম সারেঙ্গের মনে কিন্তু গভীর যন্ত্রণা। দেখাবে বলে সে প্রতিশ্রুতি দিয়েছিল, শেষ পর্যন্ত কী সে দেখাল—এ-কথা জানবার জন্যে ও ছাত্তার একবার তার কাছে এসে কৌতূহল জানাল না। তার ক্ষমতা হয়তো বুঝতে পেরেছে; অথচ তাকে দেখলে সে-ই আবার সন্ত্রস্ত হয়ে উঠবে।
দিন তেমনি ঝকমকে, শান্ত। শুকনো ডেক খটখট করে জুতোর আওয়াজে। করিম সারেঙ্গ নিঃশব্দে হাঁটতে চাইছে, তবু জোরালো আওয়াজ হচ্ছে মেঝেতে। মাটির জন্যে -ঘাসভরা নরম মাটির জন্যে তার মনটা হঠাৎ কেমন করে উঠল। সাগর নেই : শক্ত মাটি, দোলা নেই : অর্থপূর্ণতায় স্থির জীবন। শতসহস্র ঢেউয়ের মাথায় নেচে সারাজীবন অবিরাম যাত্রা করে সে দেখলে, পৃথিবী শুধু গোল, আবার ঘুরে এসেছে যেখান থেকে রওনা হয়েছে। যাত্রার পর যাত্রা, এবং জীবন পূর্ণ না হয়ে উঠে বরঞ্চ ক্ষয়ে ক্ষয়ে গেল, ফাঁপা হয়ে উঠল বিরাট শূন্যতায়
অথচ চার্টরুম ঝকমক করে, আর ওধারে সে বিশ্ববিজয়ের গর্বে মাথা উন্নত করে সুখানি কামাল স্টিয়ারিং ধরে ঋজুদেহে মূর্তিবৎ স্তব্ধ হয়ে রয়েছে—চোখে তার সন্ধানী দৃষ্টি : সমুদ্রে সে পথ দেখছে।
হামেদ লস্কর সোজা হয়ে দাঁড়াল। করিম সারেঙ্গ তার পানে না তাকিয়ে শুধু দ্রুতভাবে বললে :
—ছাত্তারগারে ফাডাই দিয়ো তো—
তারপর সে কেবিনে গেল। বিছানার চাদর ধবধব করছে, অথচ ওধারে পোর্টহোলের কাচে ধুলো, দাগ।
অল্পক্ষণ পরে ছাত্তারের সামনে বহুদিন বাদে আজ করিম সারেঙ্গ হাসল। দাড়ি শুভ্র, কিন্তু তার চেয়ে-ও শুভ্র হাসি সে হাসল, তারপর কী যেন ভাবতে-ভাবতে তার সে হাসি আস্তে মিলিয়ে এল। কয়েক মুহূর্ত পর সে সচেতন হল, আবার সে হাসল, হেসে অক্ষম স্নেহে দুর্বল গলায় বললে :
—অ’ডা, খালি লাথি এনা খাইয়ছ দে—
কিন্তু সে-কথা বলার কথা নয়, অন্য কথা ছিল সারেঙ্গের মনে। তার জীবনে যদি গ্রন্থি পড়ত তবে ছাত্তারের মতো এমনি একটি ছেলে এমনিভাবে দাঁড়াতে পারত তার সামনে। একটু পরে সে শুধু প্রশ্ন করল :
—বারিৎ কন আছে তোর?
ছাত্তারের মা আছে, বাপ আছে, তাছাড়া তিনটি বোন দুটি ভাই-ও আছে। শুনল সারেঙ্গ—ক্ষুধার্তের মতো গোগ্রাসে শুনল। তারপর আবার আশ্চর্যভাবে স্তব্ধ হয়ে রইল। অবশেষে আস্তে বললে :
—যা; এ’নে ডাক্যিলাম দে।
সবাই রয়েছে ছাত্তারের, এবং এ-সংবাদ শোনার পর আর কোনো কথা বলবার নেই যেন করিম সারেঙ্গের। যেহেতু তার নেই কেউ।
বিছানার চাদর ধবধব করে, দরজার ঝকঝকে পেতলের নবে গোল হয়ে পড়া ঘরের ছায়া, আর পোর্টহোলের কাচে ধুলো, দাগ। এই তার ঘর। পৃথিবী-ও।
সন্ধ্যার পর সারেঙ্গ যখন কেবিনে, ছাত্তার তখন আরেকবার এল।
—কী রে?
লজ্জিত নত মুখে ছাত্তার কেবল বললে :
—না, এনে আস্যি দে।
কোনো প্রয়োজনে সে আসে নি, এমনি এসেছে। এবং এমনি এসেছে বলেই আস্তে-আস্তে এমনি কত কথা উঠল, আর তার মধ্যে সারেঙ্গের স্নেহ-ক্ষুধার্ত মন জোঁকের মতো ওর অন্তরের স্নেহমমতা শুষতে লাগল। ছাত্তারের অন্তর খুলে গেল, এবং একসময়ে সে কেমন করে কেঁদে উঠল। হঠাৎ, তারপর হাঁটুতে মুখ গুঁজে সে কাঁদতেই থাকল। সারেঙ্গ স্তব্ধ-ভাবনার অতলে স্তব্ধ। ঝিকঝিকঝিক—জাহাজ চলছে, অথবা হয়তো মানুষের জীবনকে উপেক্ষা করে কাল চলছে সমাপ্তিহীন যাত্রায় অনন্ত তমিস্রার পানে।
ছাত্তারের কান্না কখন আস্তে থেমে গেল। এবার সে মুখ তুললে, তুলে সারেঙ্গের পানে না তাকিয়ে বললে :
—বারির লাই মন কাঁদে।
স্বাভাবিক। সারেঙ্গ কোনো কথা বললে না।
একটু নীরব থেকে ছাত্তার আবার বললে :
—আর, বারির তুন পলাই আস্যি আঁই-ইয়ল্লাই মন আরো ব্যাশ কাঁদে জে। পালিয়ে আসার জন্যে মন আরো বেশি কাঁদে—তাও স্বাভাবিক। কিন্তু আবার না পালিয়ে বাপ-মায়ের চোখের সামনে দিয়ে কোনো ছেলে এ-নির্মম নিষ্করুণ জীবনে আসতে পারে না। কিন্তু হঠাৎ কী হল, সারেঙ্গ অপ্রত্যাশিতভাবে ক্রুদ্ধ হয়ে উঠল : হয়তো একটা বিকৃত হিংসা ঝকে উঠেছে . মনে। পালিয়ে এসেছে সে, পালিয়ে? জাহাজী—জীবনকে কি খেলা ভেবেছে? পালিয়ে আসবার সময় কি এ-কথা ভেবেছে যে স্নেহের সমুদ্রে ভাসতে চলেছে?—অসহ্য ক্রোধে থরথর করে কাঁপতে লাগল সারেঙ্গের ঠোঁট।
ছাত্তার হতবুদ্ধি, নিশ্চল।
.
নদীর মোহানায় জাহাজ এক ঘণ্টা পরে, আর সন্ধ্যায় পৌঁছবে কলকাতা-বন্দরে। তাই করিম সারেঙ্গের সারা অন্তর কেমন তিক্ত বেদনায় জ্বালা করে উঠছে। সাগর আজ কিছু তরঙ্গায়িত। সমান দ্রুতিতে মালে-ভারি জাহাজটা অবিশ্রান্ত চলছে করিম সারেঙ্গকে তার শূন্য কর্মজীবনের শেষপ্রান্তে পৌঁছে দিতে। এবার শেষ হবে তার সামুদ্রিক জীবন, এবার এ-অশান্ত জীবন থেকে সে মুক্তি পাবে। কিন্তু তারপরে কি শান্তি?
লস্করদের মধ্যে চাপা চাঞ্চল্য। বন্দরে কাল জাহাজ পৌঁছবে। উইঞ্চম্যান কার্গো-উইঞ্চ নিয়ে ব্যস্ত : মরচে-ধরা পুরোনো উইঞ্চটার এখানে-সেখানে তেল ঢালছে; কিন্তু তেমন কাজ নেই বলে করিম সারেঙ্গ তার কেবিনে স্তব্ধ হয়ে রয়েছে। পোর্টহোল দিয়ে ঈষৎ তরঙ্গায়িত সাগর নজরে পড়ে। কিন্তু তীর দেখা যায় কি? কেমন একটা ভীতি সারাদেহে শীতলতা আনছে : তীর দেখার ভয় মৃত্যু-ভয়ের মতো ঠেকছে। সারেঙ্গ তীর দেখতে ভয় পাচ্ছে, তীর দেখতে সে চায় না আজ। এবং সে-তীরই তার মনে ভীতি সঞ্চার করছে, যে-তীরে কোটি-কোটি মানবের স্থবির জীবন স্নেহমমতার শাখাপ্রশাখায় বিস্তৃত হয়ে মাটির মধ্যে শিকড় ছড়িয়ে রয়েছে।
ডান ধারের দেয়ালে ডিম্বাকৃতি স্বচ্ছ আয়না। সে আয়নায় সারেঙ্গের দৃষ্টি পড়ল, এবং সে-দেখল, এক বৃদ্ধ অদ্ভুত দৃষ্টিতে চেয়ে রয়েছে তারই পানে। বৃদ্ধের মুখে দাড়ি, সে-দাড়িতে বর্ণহীন নিষ্ফল শুভ্রতা।
.
সন্ধ্যার সময় জাহাজ বন্দরে পৌঁছল। লস্কররা ব্যস্ত হয়ে উঠেছে লাইন নিয়ে; চাপা চাঞ্চল্যে তারা তাকাচ্ছে নিষ্প্রদীপ্তপ্রায় স্বপ্নালোকিত রহস্যময় বন্দরের পানে।
করিম সারেঙ্গ ছাত্তারকে খুঁজে নিল।
—অ’ডা গেয়া, খতা হুনি যা। তারপর অদ্ভুত মমতায় বললে, তুই বারিৎ যা গই, আর ন আইছ্।
উইন্ডল্যাস ঘরঘর করছে : নোঙর পড়ছে। তার সামুদ্রিক জীবনেও কি নোঙর পড়ছে?
কিন্তু এ-জীবন ছেড়ে কোথায় সে যাবে? দেশে আপনার বলতে কেউ নেই : সেখানে মমতাশূন্য শুষ্কতা। আত্মীয় যারা আছে তারা নামে আত্মীয়, দীর্ঘ বিচ্ছেদের জন্যে তার জীবনের সঙ্গে তাদের কোনো সংযোগ নেই। ছাত্তারের যেমন সবাই আছে, তেমনি তার কেউ-ই নেই। অতএব ছাত্তার যাবে, সে থাকবে। আবার সে জাহাজে চুক্তি নেবে, এবং যদি পারে আমৃত্যু সমুদ্রের বুকেই বাস করবে।
কিন্তু অন্তরের শূন্যতা কাটবে কি? তুমি কী দিলে আমাকে, আর আমি কী দিলাম তোমাকে : তার অন্তরে আর সমুদ্রের প্রতি তরঙ্গে সে-প্রশ্ন অবিরাম ধ্বনিত হবে হোক। সব কথার উত্তর মেলে না সব সময়, প্রশ্নের কাঁটার মধ্যেই-তো মানুষের জীবনের অবসান ঘটে।
গ্যাঙ্গওয়ের পাহারায় ঋজু হয়ে দাঁড়িয়ে রয়েছে এক সুখানি—করিম সারেঙ্গ তার নাম জানে না। কয়েকজন লস্কর নাবছে মৃদুগুঞ্জন করে। সে-দলে ছাত্তারও রয়েছে। তার মুখে হয়তো মুক্তির ঔজ্জ্বল্য, তবে সে নত মাথায় নাবছে বলে ওপর থেকে তার মুখ দেখা যাচ্ছে না। কিন্তু ওপরের পানে মুখ তুলে একবার সে তাকাবে কি? রেলিং ধরে ঝুঁকে করিম সারেঙ্গ দাঁড়িয়ে রইল প্রেতের মতো আবছা হয়ে—চোখ দুটো তার দীনতায় বীভৎস হয়ে উঠেছে।
ও তাকাল না।ঘনায়মান কালো রাতে জনশূন্য প্রশস্ত রাস্তাটাকে ময়ূরাক্ষী নদী বলে কল্পনা করতে বেশ লাগে। কিন্তু মনের চরে যখন ঘুমের বন্যা আসে, তখন মনে হয় ওটা সত্যিই ময়ূরাক্ষী : রাতের নিস্তব্ধতায় তার কালো স্রোত কল-কল করে, দূরে আঁধারে ঢাকা তীররেখা নজরে পড়ে একটু-একটু, মধ্যজলে ভাসন্ত জেলেডিঙিগুলোর বিন্দু-বিন্দু লালচে আলো ঘন আঁধারেও সর্বংসহা আশার মতো মৃদু-মৃদু জ্বলে।
তবে, ঘুমের স্রোত সরে গেলে মনের চর শুষ্কতায় হাসে : ময়ূরাক্ষী! কোথায় ময়ূরাক্ষী! এখানে—তো কেমন ঝাপসা গরম হাওয়া। যে-হাওয়া নদীর বুক বেয়ে ভেসে আসে সে হাওয়া কি কখনো অত গরম হতে পারে?
ফুটপাথে ওরা সব এলিয়ে পড়ে রয়েছে। ছড়ানো খড় যেন। কিন্তু দুপুরের দিকে লঙ্গরখানায় দুটি খেতে পেয়েছিল বলে তবু তাদের ঘুম এসেছে—মৃত্যুর মতো নিঃসাড় নিশ্চল ঘুম। তবে আমুর চোখে ঘুম নেই, শুধু কখনো-কখনো কুয়াশা নাবে তন্দ্রার, এবং যদি-বা ঘুম এসে থাকে, সে-ঘুম মনে নয়—দেহে : মন তার জেগে রয়েছে চেনা নদীর ধারে, কখনো কল্পনায় কখনো নিশ্চিত বিশ্বাসে, এবং শুনছে তার অবিশ্রান্ত মৃদু কলস্বন, আর দূরে জেলেডিঙিগুলোর পানে চেয়ে ভাবছে। ভাবছে যে এরই মধ্যে হয়তো-বা ডিঙির খোদল ভরে উঠেছে বড়-বড় চকচকে মাছে—যে-চকচকে মাছ আগামীকাল চকচকে পয়সা হয়ে ফিরে ভারি করে তুলবে জেলেদের ট্যাক। আর হয়তো-বা—কী হয়তো-বা?
কিন্তু ভুতনিটা বড় কাশে। খক্কক খক্কক খ খ খ। একবার শুরু হলে আর থামতে চায় না কেবল কাশে আর কাশে, শুনে মনে হয় দম বন্ধ না হলে ও কাশি আর থামছে না; তবু থামে আশ্চর্যভাবে, তারপর সে হাঁপায়। কাশে, কখনো-বা ঘুমের মধ্যে কেঁদে ওঠে, অথচ ঘুম লেগে থাকে জোঁকের মতো। ভুতনির ভাই ভুতো কাশে না বটে তবে তার গলায় কেমন ঘড়-ঘড় আওয়াজ হয় একটানা, যেন ঘুমের গাড়িতে চেপে স্বপ্ন-চাকায় শব্দ তুলে সে কোথায় চলেছে যে চলেছে-ই। তাছাড়া সব শান্ত, নীরবতা পাখা গুটিয়ে নিশ্চল হয়ে রয়েছে, আর জমাট বাঁধা ঘনায়মান কালো রাত্রি পর্বতের মতো দীর্ঘ, বৃহৎ ও দুর্লঙ্ঘ্য।
ভুতনিটা এবার জোর আওয়াজে কেশে উঠল বলে আমুর মনের কুয়াশা কাটল। সে ভরা চোখে তাকাল ওপরের পানে—তারার পানে, এবং অকস্মাৎ অবাক হয়ে ভাবল, ওই তারাগুলিই কি সে বাড়ি থেকে চেয়ে চেয়ে দেখত? কিন্তু সে-তারাগুলোর নিচে ছিল ঢালা মাঠ, ভাঙা মাটি, ঘাস, শস্য, আর ময়ূরাক্ষী। আর এ-তারাগুলোর নিচে খাদ্য নেই, দয়ামায়া নেই, রয়েছে শুধু হিংসাবিদ্বেষ নিষ্ঠুরতা, অসহ্য বৈরিতা।
কিন্তু তবু ওরা তারা। তাদের ভালো লাগে। আর তাদের পানে চাইলে কী যেন হঠাৎ সমস্ত কিছু ছাপিয়ে বিপুল বাহু মেলে আসে, আসে। কিন্তু যা এসেছিল, মুহূর্তে তা সব শূন্য রিক্ত করে দিয়ে গেল। কিছু নেই…। শুধু ঘুম নেই। কিন্তু তাই যেন কোথায় যেতে ইচ্ছে করছে। নদীতে জোয়ার না ভাটা? মনে হচ্ছে ভাটা, এবং এ-ভাটাতে ভেসে যাবার প্রবল ইচ্ছে হচ্ছে তার। সে ভেসে যাবে, যাবে, প্রশস্ত নদী তাকে নিয়ে যাবে ভাসিয়ে, দূরে বহুদূরে— কোথায় গো? যেখানে শান্তি—সেইখানে? কিন্তু সেই শান্তি কি বিস্তৃত বালুচরের শান্তি?
তবে এখানে মানুষের পায়ের আওয়াজ হয়। আর এখানে শহর। মন্থরগতিতে চলা একজোড়া পায়ের আওয়াজ ঘুরে আসছে গলি দিয়ে, এবং নদীর মতো প্রশস্ত এ-রাস্তায় সে যখন এল তখন আমু বিস্মিত হয়ে দেখল যে লোকটির মধ্যে শয়তানের চোখ জ্বলছে, আর সে-চোখ হীনতায় ক্ষুদ্রতম ও ক্রোধে রক্তবর্ণ। হয়তো-বা সেটা শয়তানের চোখ নয়, হয়তো শুধুমাত্র একটা বিড়ি। তাহলে অদৃশ্যপ্রায় কালো শয়তানের হাতে বিড়ি, যেটা দুলছে কেবল তার হাতের দোলার সাথে। শয়তানকে দেখে বিস্ময় লাগে, বিস্ময়ে চোখ ঠিকরে যায়, ঘন অন্ধকারে তাতে আগুন ওঠে জ্বলে। তবে শুধু এই বিস্ময়-ই : ভয় করে না একটু-ও : বরঞ্চ সে যেন শয়তানের সাথে মুখোমুখি দেখা করবার জন্যে অপেক্ষমাণ। তাছাড়া, রাস্তার অপর পাশের বাড়িটার একটি বন্ধ জানালা থেকে যে উজ্জ্বল ও সরু একটা আলোরেখা দীর্ঘ হয়ে রয়েছে, সে-আলোরেখায় যখন গতিরুদ্ধ স্তব্ধতা, তখন শয়তানের হাতে আগুন জ্বলতে দেখলে আরো ক্রোধ হয় মানুষের। আগুনটা দুলছে না তো যেন হাসছে : আমুরা যখন ক্ষুধার যন্ত্রণায় কঁকায়—তখন পথচলতি লোকেরা যেমন আলাদা অপরিচিত দুনিয়ার কোনো অজানা কথা নিয়ে হাসে, এ-ও যেন তেমনি হাসছে। কিন্তু কেন হাসবে? দীর্ঘ-উজ্জ্বল সে-রেখাকে তার ভয় নেই? জানে না সে যে ওটা খোদার দৃষ্টি—অকম্পিত দ্বিধাশূন্য ঋজু দৃষ্টি? তবু আলো-কণা হাসে, হাসে কেবল, পেছনে কালো শয়তান কালো রঙে হাসে। তা হাসুক, আলাদা দুনিয়ায় হাসুক, কারো কোনো আপত্তি নেই, কিন্তু এ-দুনিয়ায়—যে-দুনিয়ায় ঘর ছেড়ে লোকেরা কালো নদীর ধারে-ধারে পড়ে রয়েছে ভাটির টানে ভেসে যাবে বলে, সে-দুনিয়ায় তাকে সে হাসতে দেবে না—দেবে না।
তবু কালো শয়তান রহস্যময়ভাবে এগিয়ে আসছে, শূন্য ভাসতে ভাসতে যেন এগিয়ে আসছে ক্রমশ, এসে, কী আশ্চর্য, আলোরেখাটাও পেরিয়ে গেল নির্ভয়ে, এবং গতিরুদ্ধ দীর্ঘ সে-রেখা বাধা দিল না তাকে। মৃতগতির পানে চেয়ে নদীর বুকে তারপর নাবল কুয়াশা : আমুর চোখে পরাজয় ঘুম হয়ে নাবল। পরাজয় মেনে নেয়াতে-ও যেন শান্তি।
রোদদগ্ধ দিন খরখর করে। আশ্চর্য কিন্তু একটা কথা : শহরের কুকুরের চোখে বৈরিতা নেই। (এখানে মানুষের চোখে, এবং দেশে কুকুরের চোখে বৈরিতা।) তবু ভালো।
ময়রার দোকানে মাছি বোঁ বোঁ করে। ময়রার চোখে কিন্তু নেই ননী-কোমলতা, সে-চোখময় পাশবিক হিংস্রতা। এত হিংস্রতা যে মনে হয় চারধারে ঘন অন্ধকারের মধ্যে দুটো ভয়ঙ্কর চোখ ধক্কক্ করে জ্বলছে। ওধারে একটা দোকানে যে ক-কাঁড়ি কলা ঝুলছে, সেদিক পানে চেয়ে তবু চোখ জুড়ায়। ওগুলো কলা নয়তো, যেন হলুদ-রঙা স্বপ্ন ঝুলছে। ঝুলছে দেখে ভয় করে—নিচে কাদায় ছিঁড়ে পড়বে কি হঠাৎ? তবু, শঙ্কা ছাপিয়ে আমুর মন ঊর্ধ্বপানে মুখ করে কেঁদে ওঠে, কোথায় গো, কোথায় গো নয়নচারা গাঁ?
লালপেড়ে শাড়ি ঝলকাচ্ছে : রক্ত ছুটছে। যেমন করিম মিঞার মুখ দিয়ে সেদিন ফিনকি দিয়ে ছুটেছিল রক্ত। তবে মেয়েটার গলার নিচেটা সাদা, এত সাদা যে মনটা হঠাৎ স্নেহের ছায়ায় ছুটে গিয়ে উপুড় হয়ে পড়বার জন্যে খাঁখাঁ করে ওঠে। মেয়েটি হঠাৎ দুটি পয়সা দিয়ে চলে গেল রক্ত ঝলকিয়ে। কিন্তু একটা কথা : ও কি ভেবেছে যে তার মাথায় সাজানো চুল তারই? আমু কি জানে না—আসলে ও চুল কার। ও-চুল নয়নচারা গাঁয়ের মেয়ে ঝিরার মাথার ঘন কালো চুল।
কিন্তু পথে কত কালো গো। অদ্ভুত চাঞ্চল্যময় অসংখ্য অ-গুনতি মাথা; কোন-সে অজ্ঞাত হাওয়ায় দোলায়িত এ-কালো রঙের সাগর। এমন সে দেখেছে শুধু ধানক্ষেতে, হাওয়ায় দোলানো ধানের ক্ষেতের সাথে এর তুলনা করা চলে। তবু তাতে আর এতে কত তফাত। মাথা কালো, জমি কালো, মন কালো। আর দেহের সাথে জমির কোনো যোগাযোগ নেই, যে—হাওয়ায় তারা চঞ্চল কম্প্রমান, সে-হাওয়াও দিগন্ত থেকে উঠে-আসা সবুজ শস্য কাঁপানো সূক্ষ্ম অন্তরঙ্গ হাওয়া নয় : এ-হাওয়াকে সে চেনে না।
অসহ্য রোদ। গাছ নেই। ছায়া নেই নিচে, কোমল ঘাস নেই। এটা কী রকম কথা : ক্লান্তিতে দেহ ভেঙে আসছে অথচ ছায়া নেই ঘাস নেই। আরো বিরক্তিকর—এ-কথা যে কাউকে বলবে, এমন কোনো লোক নেই। এখানে ইটের দেশে-তো কেউ নেই-ই, তার দেশের যারা-বা আছে তারাও মন হারিয়েছে, শুধু গোঙানো পেট তাদের হা করে রয়েছে। অন্ধ চোখে চেয়ে।
তবু যাক, ভুতনি আসছে দেখা গেল। কী রে ভুতনি? ভুতনি উত্তর দিলে না, তার চোখ শুধু ড্যাব-ড্যাব করছে, আর গরম হাওয়ায় জট-পড়া চুল উড়বার চেষ্টা করছে। কিন্তু কী রে ভুতনি? ভুতনি এবার নাক ওপরের দিকে তুলে কম্পমান জিহ্বা দেখিয়ে হঠাৎ কেঁদে ফেললে ভ্যাঁ করে। কেউ দিল না বুঝি, পেট বুঝি ছিঁড়ে যাচ্ছে? কিন্তু একটা মজা হয়েছে কী জানিস, কোথে কে একটা মেয়ে রক্ত ছিটাতে ছিটাতে এসে আমাকে দুটো পয়সা দিয়ে চলে গেল, তার মাথায় আমাদের সেই ঝিরার মাথার চুল—তেমনি ঘন, তেমনি কালো…। আর তার গলার নিচেটা—। ভুতনির গলার তলে ময়লা শুকনো কাদার মতো লেগে রয়েছে। থাক সে কথা কিন্তু তুই কাঁদছিস ভুতনি? ভুতনি, ওরে ভুতনি?
কী একটা বলে ফেলে ভুতনি চোখ মুখ লাল করে কাশতে শুরু করল। তার ভাই ভুতো মারা গেছে। কোনো নতুন কথা নয়, পুরোনো কথা শুধু আবার বলা হল। সে মরেছে, ও মরেছে; কে মরেছে বা কে মরছে সেটা কোনো প্রশ্ন নয়, আর মরছে মরেছে কথা দু-রঙা দানায় গাঁথা মালা, অথবা রাস্তায় দু-ধারের সারি-সারি বাড়ি—যে-বাড়িগুলো অদ্ভুতভাবে অচেনা অপরিচিত, মনে হয় নেই অথচ কেমন আলগোছে অবশ্য রয়েছে।
ভুতনির কান্না কাশির মধ্যে হারিয়ে গেল। কাশি থামলে ভুতনি হঠাৎ বললে, পয়সা? তার পয়সার কথাই যেন শুধোচ্ছে। হ্যাঁ, দুটো পয়সা আমুর কাছে আছে বটে কিন্তু আমু তা দেবে কেন? ভুতনির চোখ কান্নায় প্যাক-প্যাক করছে, আর কিছু-কিছু জ্বলছে। কিন্তু আমু কেন দেবে? ভুতনি আরো কাঁদল, আগের চেয়ে এবার আরো তীব্রভাবে। তাই দেখে আমুর চোখ জ্বলে উঠল। চোখ যখন জ্বলে উঠল তখন দেহ জ্বলতে আর কতক্ষণ : একটা বিদ্রোহ—একটা ক্ষুরধার অভিমান ধাঁধাঁ করে জ্বলে উঠল সারা দেহময়। তাতে তবু কেমন যেন প্রতিহিংসার উজ্জ্বলন্ত উপশম।
সন্ধে হয়ে উঠছে। বহু অচেনা পথে ঘুরে-ঘুরে আমু জানলে যে ও-পথগুলো পরের জন্যে, তার জন্যে নয়। রূপকথার দানবের মতো শহরের মানুষরা সায়ন্তন ঘরাভিমুখ চাঞ্চল্যে থরথর করে কাঁপছে। কোন—সে গুহায় ফিরে যাবার জন্যে তাদের এ-উদগ্র ব্যস্ততা? সে-গুহা কি ক্ষুধার? এবং সে-গুহায় কি স্তূপীকৃত হয়ে রয়েছে মাংসের টিলা, ভাতের পাহাড়, মাছের স্তূপ? কত বৃহৎ সে-গুহা?
অচেনা আকাশের তলে অচেনা সন্ধ্যায় আমুর অন্তরে একটা অচেনা মন ধীরে-ধীরে কথা কয়ে উঠছে। ক্ষীণ তার আওয়াজ, তবু মনে হয় গুহার পানে প্রবাহিত এ-বিপুল জলস্রোতকে ছাপিয়ে উঠছে তা। কী কইছে সে? অস্পষ্ট তার কথা অথচ সে-অস্পষ্টতা অতি উগ্র : মানুষের ভাষা নয়, জন্তুর হিংস্র আর্তনাদ। কী? এই সন্ধ্যা না হয় অচেনা সন্ধ্যা হল : রূপকথার সন্ধ্যা-ও তো সন্ধ্যা, কিন্তু তবু সন্ধ্যা, আর এ-সন্ধ্যায় তুমি আমাকে নির্মমভাবে কণ্টকাকীর্ণ প্রান্তরে দাঁড় করিয়ে রেখেছ? কে তুমি, তুমি কে? জানো, সারা আকাশ আমি বিষাক্ত রুক্ষ জিহ্বা দিয়ে চাটব, চেটে-চেটে তেমনি নির্মমভাবে রক্ত ঝরাব সে-আকাশ দিয়ে—কে তুমি, তুমি কে?
আমুর সমস্ত মন স্তব্ধ, এবং নুয়ে রয়েছে অনুতপ্ত অপরাধীর মতো। সে ক্ষমা চায় : শক্তিশালীর কাছে সে ক্ষমা চায়। যেহেতু শক্তিশালীর অন্যায়ও ন্যায়, সে-ন্যায়ের প্রতি অন্যায় করা গুরুতর পাপ। সে পাপ করেছে, এবং তাই সে ক্ষমা চায় : দুটি ভাত দিয়ে শক্তিশালী তাকে ক্ষমা করুক। চারধারে তো রাত্রির ঘন অন্ধকার, শক্তিশালীর ক্ষমা করার কথা জানবে না কেউ, শুনবে না কেউ।
ওধারে কুকুরে-কুকুরে কামড়াকামড়ি লেগেছে। মনের এ-পবিত্র সান্ত্বনায় সে-কোলাহলের তীক্ষ্ণ আওয়াজ অসহনীয় মনে হল বলে হঠাৎ আমু দূর-দূর বলে চেঁচিয়ে উঠল, তারপর জানল যে ওরা মানুষ, কুকুর নয়! অথবা ভেতরে কুকুর, বাইরে কুকুর নয়
কিন্তু আমু মানুষ, ভেতরে-বাইরে মানুষ। সে মাপ চায়। কিছুক্ষণ পর সে হঠাৎ উঠে পড়ল, তারপর অদ্ভুত দৃষ্টিতে কিসের সন্ধানে যেন তাকাল রাস্তার ক্ষীণ আলো এবং দুপাশের স্বপ্নালোকিত জানালাগুলোর পানে। একতলা দোতলা তেতলা—আরো উঁচুতে স্বপ্নালোকিত জানালা ধরাছোঁয়ার বাইরে! তুমি কি ওখানে থাক?
তারপর কখন মাথায় ধোঁয়া উড়তে লাগল। এবং কথাগুলো মাথায় ধোঁয়া হয়ে উড়ছে : উদরের অসহ্য তাপে জমাট কথাগুলো ধোঁয়া হয়ে বাষ্প হয়ে উড়ে যাচ্ছে। আর গলাটা যেন সুড়ঙ্গ, আমু শুনতে পারছে বেশ যে, কেমন একটি অতি ক্ষীণ আওয়াজ সে-গভীর ও ফাঁকা সুড়ঙ্গ বেয়ে পেঁচিয়ে-পেঁচিয়ে উঠে আসছে ওপরের পানে এবং অবশেষে বাইরে যখন মুক্তি পেল তখন তার আঘাতে অন্ধকারে ঢেউ জাগল, ঢেউগুলো দু-ধারের খোলা-চোখে—ঘুমন্ত বাড়িগুলোর গায়ে ধাক্কা খেয়ে ফিরে এল তার কানে। মা-গো, চাট্টি খেতে দাও—
এই পথ, ওই পথ : এখানে পথের শেষ নেই। এখানে ঘরে পৌঁছানো যায় না। ঘর দেখা গেলে-ও কিছুতেই পৌঁছানো যাবে না সেখানে। ময়রার দোকানে আলো জ্বলে, কারা খেতে আসে, কারা খায়, আর পয়সা ঝনঝন করে : কিন্তু এধারে কাচ। কাচের এপাশে মাছি, আর পথ আর আমু। তবু দাঁড়িয়ে থাকতে ইচ্ছে করে। কিন্তু ভেতর থেকে কে একটি লোক বাজের মতো খাইখাই করে তেড়ে এল। আরে, লোকটি অন্ধ নাকি? মনে-মনে আমু হঠাৎ হাসল একচোট, অন্ধ না হলে অমন করবে কেন? দেখতে পেত না যে সে মানুষ?
পথে নেবে আমু ভাবলে, একবার সে শুনেছিল শহরের লোকেরা অন্ধ হলে নাকি শোভার জন্যে নকল চোখ পরে। দোকানের লোকটি অন্ধ-ই, আর তার চোখে সে নকল চোখ। কিছু একটা আওয়াজ শুনে হয়তো ভেবেছে বাইরে কুকুর, তাই তেড়ে উঠেছিল অমন করে। কিন্তু সে-কথা যাক, আশ্চর্য হতে হয় কাণ্ড দেখে, নকল চোখে আর আসল চোখে তফাত নেই কিছু
তারপর মাথায় আবার ধোঁয়া উড়তে লাগল। ময়ূরাক্ষীর তীরে কুয়াশা নেবেছে। স্তব্ধ দুপুর : শান্ত নদী। দূরে একটি নৌকায় খরতাল ঝনঝন করছে, আর এধারে শ্মশানঘাটে মৃতদেহ পুড়ছে। ভয় নেই। মৃত্যু কোথায়? মৃত্যুকে সে পেরিয়ে এসেছে, আর অলিগলি দিয়ে ঘুরে মৃত্যুহীনতার উন্মুক্ত সদর রাস্তায় সে এসে পড়েছে।
কড়া একটা গন্ধ নাকে লাগছে। কী কোলাহল। লোকেরা আসছে, যাচ্ছে। হোটেল। দাঁড়াবে কি এখানে? দাঁড়ালেও দাঁড়াতে পারে, তবে নকল-চোখপরা কোনো অন্ধ-তো নেই এখানে, আওয়াজ পেয়ে তেড়ে আসবে না-তো খাইখাই করে? কিন্তু গন্ধটা চমৎকার। তারপর বোশেখ মাসে শূন্য আকাশ হঠাৎ যেমন মেঘে ছেয়ে যায়, তেমনি দেখতে না দেখতে একটা ভীষণ কালো ক্রোধে তার ভেতরটা করাল হয়ে উঠল, আর কাঁপতে থাকল সে থরথর করে : সিঁড়ির ধারে একটা প্রতিবাদী ভঙ্গিতে সে রইল দাঁড়িয়ে। অবশেষে ভেতর থেকে কে চেঁচিয়ে উঠল, আরেকজন দ্রুত পায়ে এল এগিয়ে, এসে হীন ভাষায় কর্কশ গলায় তাকে গালাগাল দিয়ে উঠল। এইজন্যেই আমু প্রস্তুত হয়ে ছিল। হঠাৎ সে ক্ষিপ্তের মতো ঝাঁপিয়ে পড়ল তার ওপর, এবং তারপর চকিতেঘটিত বহু ঝড়-ঝাপ্‌টার পর দেহে অসহ্য বেদনা নিয়ে আবার যখন সে পথ ধরল, তখন হঠাৎ কেমন হয়ে একবার ভাবলে : যে-লোকটা তাড়া করে এসেছিল সে-ও যদি ময়রার দোকানের লোকটার মতো অন্ধ হয়ে থাকে? হয়তো সে-ও অন্ধ, তার-ও চোখ নকল। শহরে এত-এত লোক কি অন্ধ? বিচিত্র জায়গা এই শহর।
চাঞ্চল্যকর ঘটনাটির পর উত্তেজিত মাথা ঠাণ্ডা হতে সময় নিল এবং সে উত্তেজনার মধ্যে কোন রাস্তা হতে কোন কোন রাস্তায় ঘুরে-ঘুরে হঠাৎ এক সময়ে সে থমকে দাঁড়াল, দাঁড়িয়ে ভাবল : যে-পথের শেষ নেই, সে-পথে চলে লাভ নেই, বরঞ্চ ওই যে ওখানে কে কঁকাচ্ছে সেখানে গিয়ে দেখা যাক কী হয়েছে তার। ফুটপাথের ধারে গ্যাসপোস্ট, তার তলে আবছা অন্ধকারে কে একটা লোক শুয়ে রয়েছে, আর পেটে হাত চেপে দুরন্ত বেদনায় গোঙাচ্ছে। তার একটু তফাতে যে কটা লোক উবু হয়ে বসে রয়েছে তাদের মুখে কোনো সাড়া নেই, শুধু তারা নিঃশব্দে ধুঁকছে। আমু কয়েক মুহূর্ত স্তব্ধ হয়ে দাঁড়িয়ে রইল, তারপর আপন মনে থমকে ভাবল, ওদের সঙ্গে তার চেনা নেই, ওদের বেদনার সঙ্গে তার পরিচয় নেই, সে কেন যাবে তাদের কাছে। যাবে না। তারপর কেমন একটা চাপা ভয়ে সে যেন ভাঙা পা নিয়ে পালিয়ে চলল। কী যে সে-ভয় সে-কথা সে স্পষ্ট বলতে পারবে না, এবং সে-কথা জানবারও কোনো তাগিদ নেই, শুধু যে কেমন একটা ভয় কালো ছায়াচ্ছন্ন করে তুলেছে তার সারা অন্তর, সে ভয় হতে মুক্তি পাবার জন্যে সে পালিয়ে যাবে সে-রাস্তা দিয়েই, যে-রাস্তার কোনো শেষ নেই। যে-ছায়া ঘনিয়েছে মনে, তারও কি শেষ নেই? আর, সে-ছায়া কি মৃত্যুর?
অনেকক্ষণ পর তার খেয়াল হল যে একটা বদ্ধ দরজার সামনে দাঁড়িয়ে রয়েছে সে, আর তার গলার সুড়ঙ্গ দিয়ে একটা আর্তনাদ বেয়ে বেয়ে উঠছে ওপরের পানে, এবং যখন সে আর্তনাদ শূন্যতায় মুক্তি পেল, রাত্রির বিপুল অন্ধকারে মুক্তি পেল, অত্যন্ত বীভৎস ও ভয়ঙ্কর শোনাল তা। এ কি তার গলা—তার আর্তনাদ? সে কি উন্মাদ হয়ে উঠেছে? অথবা কোনো দানো কি ঘর নিয়েছে তার মধ্যে? তবু, তবু, তার মনের প্রশ্নকে উপেক্ষা করে সুড়ঙ্গের মতো গলা বেয়ে তীক্ষ্ণ তীব্র বীভৎস আর্তনাদের পর আর্তনাদ বেরিয়ে আসতে লাগল, আর সে থরথর করে কাঁপতে লাগল আপাদমস্তক। অবশেষে দরজার প্রাণ কাঁপল, কে একটা মেয়ে দরজা খুলে বেরিয়ে এল, এসে অতি আস্তে-আস্তে অতি শান্তগলায় শুধু বললে : নাও।
কী? কী সে নেবে? ভাত নেবে। ভাতই কি সে চায়? সে ভাতই চায় : এ-দুনিয়ায় চাইবার হয়তো আরো অনেক কিছু আছে, কিন্তু তাদের নাম সে জানে না। ত্রস্তভঙ্গিতে ময়লা কাপড়ের প্রান্ত মেলে ধরে সে ভাতটুকু নিলে, নিয়ে মুখ তুলে কয়েক মুহূর্ত নিষ্পলক চোখে চেয়ে রইল মেয়েটির পানে। মনে হচ্ছে যেন চেনা-চেনা। না হলে সে চোখ ফেরাতে পারবে না কেন।
—নয়নচারা গাঁয়ে কি মায়ের বাড়ি?
মেয়েটি কোনো উত্তর দিলে না। শুধু একটু বিস্ময় নিয়ে কয়েক মুহূর্ত তার পানে চেয়ে থেকে দরজা বন্ধ করে দিলে।দূরে যেখানে ধলেশ্বরীর সাথে এই রাঙাধারের ঢালা এক হয়ে মিশেছে, সে-সঙ্গমস্থানের বিস্তীর্ণ জলরাশি হঠাৎ ঝলমল করে উঠল : মেঘের ফাঁকে সকালবেলার সূর্যালোক ঝলকে পড়েছে সেখানে। এবং ঠিক সেই মুহূর্তে ক্ষুদ্র কোটরগত অথচ উজ্জ্বল চোখ দুটি দূরে নিবদ্ধ করে মজনু ঠোঁটের প্রান্তে একটু হাসল, তারপর সবল হাতে লগি দিয়ে তীর হতে গভীর জলে নৌকা ঠেলে সে বলে উঠল :
—হেই গো, মোদের নাও ভাসল।
মাথায় তার জড়ানো লাল গামছা, সাদার ওপরে নীল চেকের আধময়লা লুঙ্গিটি কোঁচামেরে পরা, এবং দেহের বাকি সমস্ত অংশ অনাবৃত। লগি ছেড়ে হাল ধরে বাইতে শুরু করলে তার সুগঠিত পেশিবহুল কঠিন-কালো দেহের প্রত্যেক অঙ্গ-প্রত্যঙ্গ চঞ্চল হয়ে উঠল, যেন তার সমগ্র দেহ উল্লাসে ঝলমল করে উঠল ওই রৌদ্রকরোজ্জ্বল বিস্তৃত জলরাশির মতো।
ছইয়ের ভেতর থেকে কালু কথা কয়ে উঠল :
—তার নাও তো ভাসল, মোর কল্কেয় আগুন ধরে কই?
মজনু উত্তর দিলে না। ওপাশ দিয়ে হলদে রঙের তালি-দেয়া ছোট পাল উড়িয়ে একটা নৌকা যাচ্ছিল; তার হালের কাছে উবু হয়ে বসে রয়েছে কুঁজোমতো একটি বুড়ো মাঝি, তাকে উদ্দেশ করে ঘাড় হেলিয়ে মজনু চিৎকার করে প্রশ্ন করলে :
—কই যায় গো তোমার নাও, অ কেতাঘাটের মাঝি?
বুড়ো তার পানে তাকাল না, শুধু একটু নড়ে বসে গলা উঁচিয়ে জবাব দিলে :
—মামুদপুর।
আড়চোখে সে-নৌকার ছইয়ের ভেতরে তাকাল মজনু : কাঁচা সোনার মতো রঙের কে এক মেয়ে বসে রয়েছে সেখানে। মুখে তার ঘোমটা নেই, পরনে কালো শাড়ি।
নৌকাটি তখন দূরে চলে গেছে, হলদে রঙের পালের তালিগুলো আর নজরে পড়ে না, কালুকে মজনু আস্তে বললে,
—একটা সোনা-মুখ দেখলাম।
—জলকন্যা দেখলা নাকি?
পুব থেকে হাওয়া বইছে, নদীর জলে তাই মৃদু ঢেউ, আর অস্পষ্ট কলকল আওয়াজ। ওধারে আকাশটা পরিষ্কার হয়ে গেছে, নীল স্বচ্ছ আকাশে পরিপূর্ণ রোদ ঝলমল করছে, আর তারই ছটা লেগেছে অদূরে কাশের বনে। মৃদু হাওয়ায় দুলছে কাশবন, তার ডগাগুলো চিকচিক করছে। নৌকা যখন রাঙাধারের ঢালা থেকে বেরিয়ে ধলেশ্বরীর মাঝামাঝি এসে পড়ল তখন স্রোতের ধারে নৌকা দুলে উঠল। তাছাড়া নৌকা চলছে ঈষৎ কোনাকুনি ভাবে। স্রোতের অনুকূলে ওদিক হতে একটা দৈত্যের মতো গোপালপুরী নৌকা আসছে, পালের রং তার সাদা। পেছনে মাচার ওপর লাল ডোরাকাটা নিশানার তলে বসে রয়েছে নেড়া হিন্দুস্থানি মাঝি, তাছাড়া বাইরে কেউ নেই। মাঝির পানে চেয়ে মজনু হঠাৎ চেঁচিয়ে উঠল,
—হেইগো, বাঁয়ে বাঁয়ে।
নৌকা না তো, সত্যিই যেন দৈত্য। তাছাড়া পেতলে বাঁধানো গলুইর পানে তাকালে কিছু শ্রদ্ধাও হয়, আর মনে পড়ে কবে একবার সে দেখেছিল এক মাড়োয়ারী ব্যবসায়ীকে, যার সামনের দুটো দাঁত ছিল সোনায় বাঁধা।
—অ কালু, হুক্কার পানি কদ্দূর গো? একবার বার হয়ে আস দেখি, নায়ে জবর টান ধরছে।
হুক্কার গুড়গুড় আওয়াজ হঠাৎ থেমে গেল, ছইয়ের গর্ত দিয়ে সশব্দে নদীতে থুতু ফেলে লোকটি বলে উঠল :
—পানিটা কেমুন বোদা-বোদা, গলায় ধরল না।
একটু পরে ছইয়ের পেছন দিয়ে বেরিয়ে এল কালু, হাতে তার হুঁকা। সেটি মজনুর হাতে দিয়ে সে চলে গেল সামনে। দাঁড় বাইতে হবে।
সূর্য তখন অনেকটা উঠে পড়েছে। যেখানে তারা এসে পৌছল সেটা নদীর তীর নয়, নদীর মাঝখানে জলে ডোবা বিস্তীর্ণ চর। ওপাশে ছমিরের মাচাটা নজরে পড়ে, নিচে বাঁধা ছোট ডিঙিটার কিছু অংশও দেখা যাচ্ছে। ছমির তাহলে মাচাতেই রয়েছে। এধারে ধান নেই, শুধু জলের ওপর মাথা উঁচু করে রয়েছে দীর্ঘ ধারালো ছন ও ভাতসোলা। গলুইতে বসে রয়েছে বলে কালুর পিঠ ছড়ে যেতে লাগল ছনের ধারে। জলে ভারি গন্ধ, আর চারধারে কেমন ভাপসা গরম, যেন ওপরে অত বড় বিস্তৃত অনন্ত আকাশ নেই, স্থানটা দেয়ালে আর ছাতে ঘেরা।
উঠে দাঁড়িয়ে কালু লগি টেনে নিল, তারপর কয়েকবার লগি ঠেলে অদূরে মাচাটার পানে চেয়ে চেঁচিয়ে উঠল :
—কই গো ছমির মিঞার বউ, বার হইয়া দেখ দেখিন্‌ আইছে কে।
কোনো উত্তর এল না সেখান থেকে। অল্পক্ষণ অপেক্ষা করে কালু হাসল, ঈষৎ ঝুঁকে লগিটা সম্পূর্ণ ঠেলে আবার বললে :
—বউয়ের না হয় লজ্জা হইছে, তোমার মুখে রা নাই ক্যান্ ছমির মিঞা?
—মোরা রাজপুত্তুর গো, এবার মজনুর কৌতুকোচ্ছল গলার আওয়াজ শোনা গেল, সাত-সমুদ্দুরের পার হইতে আসতাছি রাজকইন্যারে দেখবার লাইগা
কাছাকাছি গেলে স্পষ্ট দেখা গেল, মাচার মাঝখানের একমাত্র দরজার সামনে দুই হাঁটু উঁচু করে বসে ছমিরের বউ কুলসুম স্তব্ধ হয়ে রয়েছে। নিচে নৌকা বেঁধে ওরা দুজন যখন ওপরে উঠে এল, তখনো সে নড়ল না। মাচার কোণে অন্ধকার, সে-অন্ধকারে খড়ের বিছনায় ছমির গভীর ঘুমে আচ্ছন্ন। মজনু সন্দিগ্ধ দৃষ্টিতে তাকাল কুলসুমের পানে, তার মুখে ঘোমটা নেই, স্থির চোখে অদ্ভুত স্তব্ধতা। কালো-কালো ডাগর চোখের ছায়ায় ওর মুখটি ভারি স্নিগ্ধ ও কোমল দেখায় বলে মজনু বলে যে, সে কোন অচিন দেশের রাজকন্যা, যার রূপ নীল আকাশের পরীর মতো, চুল মেঘের মতো, আর দেহের রং সোনার মতো। কিন্তু সে-চোখে কী স্তব্ধতা এখন। তবু কৌতুক বোধ করল সে। মাথাটা একটু হেলিয়ে কিছু আড়চোখে কুলসুমের পানে তাকিয়ে এবার সে হাসল, নিচু গলায় সঙ্গোপনে বললে :
—অমন থির হইয়া বইসা ক্যান্ গো রাজকইন্যা, ছোট্ট নাকের ছোট্ট নথটাও যে নড়তাছে না। দুই জনে বুঝি খুব হইছে একচোট?
এবার কুলসুমের স্থির স্তব্ধ চোখ একটু নড়ে উঠল, সে মুখ ফিরিয়ে কয়েক মুহূৰ্ত ভাষাশূন্য দৃষ্টিতে তাকিয়ে রইল মজনুর পানে, তারপর ঝরা শুকনো পাতার মতো অস্পষ্ট শুষ্ককণ্ঠে বলে উঠল :
—কাটি ঘায়ে মরছে সে।
মজনু স্তম্ভিত হয়ে গেল। ওধারে বেড়া ঘেঁষে বসে কালু একটা বিড়ি ধরিয়েছে, এ-আকস্মিক সংবাদে সে-ও হঠাৎ থ হয়ে গেল। সে সামনে ঝুঁকে এল, আর নিচের ঠোঁটটা পড়ল ঝুলে।
ছমিরের দেহ নিশ্চল ও কাঠ-কাঠ। কোণটা অন্ধকার হলেও এবার তার দেহটা বিবর্ণ ও নীল দেখাল। অতি ধীরে হামাগুড়ি দিয়ে মজনু এগিয়ে গেল সে মৃতদেহের কাছে, কয়েক মুহূর্ত নির্বাক থেকে রুদ্ধ অস্পষ্টকণ্ঠে বললে :
—কী সাপ গো? দেখছিলা?
একটু নড়ে বসে কুলসুম শুধু মাথা নাড়ল : সে দেখে নি। মজনু ফিরে তাকাল কুলসুমের পানে, তারপর চেয়ে চেয়ে দেখতে লাগল বিচিত্রভাবে-স্তব্ধ তার কোমল-কচি মুখটি, শেষে একটা দীর্ঘশ্বাস চাপতে গিয়ে তার চোখ হঠাৎ সজল হয়ে উঠল।
চরের উত্তর-পশ্চিম প্রান্তটা অপেক্ষাকৃত উঁচু বলে সে-স্থানটা তেমন জলে ডোবা নয়, কিন্তু অত্যন্ত নরম। সেখানে মাচা বাঁধলে কেমন হয়—তাই ছমির দেখতে গিয়েছিল গতকাল। তখন সন্ধ্যা লেগেছে, নদীর নিস্তরঙ্গ প্রশান্ত বুকে রক্তাভা, আর ওপারের তীররেখা আবছা হয়ে উঠেছে। ডাঙাটা দেখে ছমির ফিরে আসছিল, সাঁঝের ম্লান আলোয় হঠাৎ তাকে সাপে কাটল প্রথমে ভেবেছিল ঢেঁাড়া, মাচায় ফিরতে না ফিরতে তার মুখ দিয়ে উঠল ফেনা, আর দেহ এল অবশ হয়ে। চরের দক্ষিণে ছেরাদের মাচায় আলো মিটমিট করছিল, কিন্তু এ-মাচা আর সে-মাচায় দূরত্ব-তো কম নয়, তাই কুলসুমের ক্ষীণকণ্ঠের আপ্রাণ চিৎকারও ব্যর্থ হল, সে-মাচা থেকে কোনো সাড়া এল না বা কেউ এল না ডিঙি বেয়ে। মাঝরাতে ছমির মারা গেল।
—কিন্তুক এত বেলা তক তুই কোন আশায় বইসা রইছস্ কুলসুম? ক্ষণকাল কুলসুম হয়তো কোনো উত্তর পেল না, তারপর বললে :
—আইতা, তোমরা আইতা। একটু থেমে আবার বললে, কিন্তুক বেলার কথা কি মোর খেয়াল আছিল?
তারপর ওরা নীরব হয়ে রইল। দুঃখী ও গরিব বলে তাদের কাছে মৃত্যু তত অস্বাভাবিক, মর্মান্তিক ও দুঃখজনক নয়; তাদের জীবন মর্মবিলাসে ও সুখের মোলায়েম সুবেদী আবরণে ঘেরা নয় বলে মৃত্যুকে তারা বড় করে দেখে না, বরঞ্চ সেটা যেন তাদের কাছে মুক্তি, অর্থশূন্য একটানা নিষ্ফল শ্রমের অবসান। তাছাড়া ওদের ব্যথার ভাষাও সংকীর্ণ ও সংক্ষিপ্ত বলে ওরা নীরব হয়েই রইল, এবং এত নীরব হয়ে রইল যে মনে হল মৃত ছমির আবার অস্তিত্ব লাভ করছে, আর জীবনের শেষে যে-অনন্ত অজ্ঞাত রহস্য, সে-রহস্যের স্পর্শে তার প্রাণশূন্য নিশ্চল দেহ। ঘরে স্তব্ধ হাওয়ার মাঝে একটা অস্পষ্ট বিচিত্র অনুভূতি প্রকাশ পাচ্ছে।
কিন্তু অনেকক্ষণ পর কুলসুম হঠাৎ কথা কইল। তবে তার কণ্ঠ শোনাল হাওয়ার মতো :
—কলা গাছের ভেলা কইরা অরে তোমরা ভাসাইয়া দেও, আর আমি যামু লগে। বেহুলার কাহিনী কুলসুমের মনের প্রান্তে তুলোর মতো, হালকা সাদা মেঘের মতো নিঃশব্দে উদয় হয়েছে। বেহুলার মতো মৃত স্বামীর দেহ নিয়ে ভেলায় ভেসে সেও যাবে। কিন্তু কোথায়? বেহুলা কোন এক অজ্ঞাত স্থানে গিয়েছিল এবং তার মনস্কামনা সার্থক হয়েছিল এ-কথা সে জানে, কিন্তু তার পথ-তো কুলসুমের জানা নেই। তাই মেঘটা যেমনি ভেসে এল, কথার হাওয়ায় তেমনি আবার মিলিয়ে গেল তার মনের আকাশ হতে। শূন্যতা ও স্তব্ধতা আবার ঘন হয়ে উঠল কুলসুমের দেহ ও চোখে।
.
ওরা ছমিরের দেহ নিয়ে গাঁয়ে ফিরে যাবে। ওদিকে রোদ খরখর করছে, নদীর বিস্তৃত বুক ঝকঝক করছে : সেদিকে তাকানো যায় না। কিন্তু হঠাৎ দিগন্তরেখা পেরিয়ে মেঘ জাগতে লাগল, এবং তারই ছায়ায় নদীর সে-প্রান্ত উঠল ধূসর হয়ে। এধারে এখনো শান্তি আর নীরবতা : নদীর জল ছুঁয়ে ছুঁয়ে একটা মাছরাঙা উড়ে আসছে এদিকে, আর আকাশে ঘুরে-ঘুরে উড়ছে শঙ্খচিল।
বিড়িতে শেষ টান দিয়ে একগাল ধোঁয়া ছেড়ে কালু বাইরে তাকাল, তারপর নিচের ফাঁক দিয়ে থুতু ফেলে একবার আড়চোখে তাকাল কুলসুমের পানে। চেয়ে কী যেন হল হঠাৎ— তার চোখে ঘোলাটে ছোঁয়া লাগল, এমন বিস্তীর্ণ জনশূন্যতার মধ্যে কুলসুমের কোমল সুঠাম দেহটি তার কাছে কেমন-কেমন ঠেকল। আরেকবার সে থুতু ফেলল, নিচের দিকে আরেকটু ঝুঁকে আবার সে তাকাল তার পানে।
কোনো কথা নেই, মজনু একটি দীর্ঘশ্বাস ফেললে, মাথা হতে লাল গামছাটা খুলে একবার মুখটা মুছলে। কেমন ভাপসা গরম : নিচে জলে স্রোত নেই বলে যেন হাওয়ায়ও স্রোত নেই। মজনু ঈষৎ অস্বস্তি বোধ করলে, গা ঝাড়া দিয়ে উঠে হঠাৎ বললে,–নেও, বেবস্থা কইরা ফেলি। অমন কইরা বইসা থাকার কোনো ফায়দা নাই গো রাজকইন্যা।
রাজকন্যা বলেই মজনুর মনে হঠাৎ খচ্ করে উঠল, অন্তরটা এল আর্দ্র হয়ে, কুলসুমের স্থির নথের পানে চেয়ে আবার তার চোখ সজল হয়ে উঠল। কিন্তু কুলসুমের যেন কী হয়েছে। দুই হাঁটু উঁচু করে বসে রৌদ্রোজ্জ্বল দিগন্তের পানে চেয়ে সে যেন অবিরাম স্বপ্ন দেখছে : তার ডাগর টানা চোখ স্বপ্নাবিষ্ট। থেকে-থেকে ঈষৎ নড়ে-চড়ে সে যে কথা কয়ে উঠছে তাতে মনে হচ্ছে গুম-হয়ে-থাকা হাওয়া যেন গুমট ভেঙে বইছে, আর স্বপ্ন দেখার ফাঁকে সে স্বপ্নের কথা কয়ে উঠছে। দূর নীল আকাশে উড়ন্ত শঙ্খচিলটার মতো তার মনের মধ্যে স্বপ্ন কেবলি ঘুরে-ঘুরে উড়ছে, অতি মন্থর নিঃশব্দ তার গতি।
মজনুর মনে-ও অবসাদ নাবছে যেন, তাই আবার সে বললে,–নেও, ওঠ, বেলার খেয়াল নাই?
কালু এবার কথা কইল। অনেকক্ষণ নীরব হয়ে ছিল বলে বলার আগে সে একবার কেশে নিল, তারপর নিষ্প্রভ চোখে চেয়ে বললে :
—আগে কুলসুমেরে কিছু খাইবার দেও। অর্ ভুক লাগছে না বুঝি?
ঠিক বলেছে কালু, কুলসুমের নিশ্চয় খুব ক্ষিধে পেয়েছে। নদী পাড়ি দিতে সূর্য পশ্চিমে হেলে পড়বে, রাঙাধারের ঢালায় সূর্য অস্ত যাবে, আর গাঁয়ে পৌঁছতে পৌঁছতে সেই রাত— অতক্ষণ কি কুলসুম অনাহারে থাকতে পারবে?
কালু নেবে গেল নিচে তাদের নৌকায়, খানিক পরে আবার উঠে এল সামান্য চিঁড়া ও গুড় নিয়ে।
ঘুম হতে কুলসুম যেন জেগে উঠল, কালুর কথায় তার হাতের পানে চেয়ে বললে :
-–তোমরাই খাও গো।
—কস্ কী? আমরা খামু ক্যান্? দ্যাখ, কাল রাইত থিকা তুই নিরংবু উপাস। নে, খা।
—মোর ভুক নাই।
মজনু এবার নরম গলায় বললে :
—তর্ পাও ধরি রে রাজকইন্যা, দুইডা মুখে দে।
কুলসুমের চোখে যেন বিরক্তির ছায়া, স্বপ্ন দেখার ব্যাঘাত ঘটেছে বলেই সে-বিরক্তি। তবু এবার মজনুর হাত হতে চারটে চিঁড়া নিয়ে মুখটা ওদিকে আড়াল করে আলগোছে তা মুখে দিয়ে হাত ঝেড়ে ফেলল।
মজনু উঠে পড়ল। তারপর মাচার সামান্য জিনিসপত্র গোছাতে আরম্ভ করলে। দুটো হাঁড়ি, একটি কাঁথা, হুঁকো, কুলসুমের ঘাস-রঙা কিছু ছেঁড়া ময়লা শাড়িটা, আর এটা ওটা। কালু নৌকায় নেবে গেল। সেটা এধারে এনে বাঁধতে হবে যাতে ছমিরের দেহটা নাবাতে সহজ হয়। তাছাড়া ডিঙিটাও নৌকার পাশে বেঁধে নিতে হবে। কিন্তু ওধারে মেঘটা বাড়ছে ক্রমশ। ঝড় হবে নাকি? চোখ ছোট করে কপালে হাত দিয়ে রোদ ঢেকে সে কিছুক্ষণ তাকিয়ে তাকিয়ে দেখলে মেঘের ঘন কালো রং। ওধারের জলটা এরই মধ্যে আঁধার হয়ে উঠেছে, আর দিগন্তরেখা যেন মুছে গেছে। আবার উঠে এল কালু, হাতে তার থেলো হুঁকো!
—হুক্কাটা আনলা যে? উবু হয়ে বসে মজনু কী যেন করছিল, একবার মুখ তুলে প্রশ্ন করলে। বেড়া ঘেঁষে বসে কেমনতর দৃষ্টিতে কুলসুমের দেহের পানে তাকিয়ে কল্কে সাজাতে শুরু করে কালু বললে :
—ওদিকে একবার চোখ তুইলা চাও। ঝড় আসতাছে।
দূর হতে অস্পষ্ট শোঁ-শোঁ আওয়াজ আসছে। দিগন্তে কোন দৈত্য যেন সহসা ক্রুদ্ধ হয়ে উঠেছে, তারই দ্রুত ও ঘন শ্বসনের শব্দ আসছে ভেসে। সেখানে নদীতে ঢেউ জেগেছে, মাঝিরা গুটিয়েছে পাল, আর এধারের স্বচ্ছ নীল-রোদ-ঝলসানো আকাশ সংকীর্ণ হয়ে আসছে ক্রমশ।
—ঝড় তো আসলই দেখি। মজনু হতাশ হয়ে বললে।
এসে গেল ঝড়। যে-হাওয়া কুলসুমের চোখের মতো স্তব্ধ হয়ে ছিল, সে হাওয়াই হঠাৎ প্রবল হয়ে উঠল আর নিচে নৌকার পেছনটা ঘুরে গেল শাঁ করে।
কালুর কল্কেয় আগুন ধরেছে, বেড়াতে ঠেস দিয়ে সে নীরবে হুঁকা টানছে। ধুঁয়োর সাথে তার চোখও যেন ধূমাচ্ছন্ন হয়ে এসেছে, এবং বসার ভঙ্গিতে আর নির্বাক নিশ্চলতায় কেমন একটা অস্বচ্ছন্দতা। কতক্ষণ ওপারের ঝাপসা হয়ে ওঠা রেখার মতো তীরের পানে তাকিয়ে থেকে মজনু গামছা আবার মাথায় জড়িয়ে মুখে একটা বিকৃত শব্দ করে হঠাৎ রেগে বলে উঠল :
—শালার মেঘ।
তারপর বৃষ্টি নাবল প্রচুর। বর্ষণের চোটে মাচা যেন ভেঙে পড়বে। তার চারপাশে উন্মত্ত হাওয়ার শব্দ হচ্ছে খুব, থেকে-থেকে এক-একবার দুলে উঠছে সমস্ত মাচাটা। ওপর থেকে একটু পরে জল পড়তে আরম্ভ করল—কিছুটা কোণের দিকটায় আর কিছু কুলসুমের পিঠে। তাই লক্ষ করে মজনু বলে উঠল :
—একটু সইরা আয় রে কুলসুম, পানি পড়ে।
কুলসুমের স্বপ্ন দেখা সাঙ্গ হয় নি এখনো; সেইজন্যে আর বর্ষণের শব্দের জন্যে মজনুর কথা তার কানে পৌঁছল না। তাই মজনু ওর একটা হাত ধরে তাকে এদিকে আকর্ষণ করলে, এবং হঠাৎ সচকিত হয়ে উঠে কুলসুম তাকাল তার পানে, তারপর আস্তে হাতটা ছাড়িয়ে নিয়ে একটু ওধারে সরে বসল, হাতের চুড়িতে উঠল মৃদু ঝংকার। কালু একবার কাশল, একটু ঝুঁকে নিচে থুতু ফেলে আবার কাশল, এবার উঁচু গলায়। তারপর বিশ্রীকণ্ঠে বললে,
—টানবা নাকি, অ মজনু মিঞা?
হাত বাড়িয়ে হুঁকো নিতে গিয়ে মজনু দেখলে যে কালু আড়চোখে তাকিয়ে রয়েছে কুলসুমের পানে। অমন ঘোলাটে ও দুর্বোধ্য হয়ে উঠেছে কেন তার দৃষ্টি, আর ঠোঁটের পাশে যে কৌতূহলের রেখা জেগেছে, সে কিসের কৌতূহল? কালু যেখানে বসে রয়েছে সেখানে কিছু আঁধার, কিন্তু তা, যেন আঁধার নয়, কী একটা অপবিত্র ছায়া।
মাথা নত করে মজনু ঘন-ঘন হুঁকায় টান দিচ্ছে, এমন সময় কুলসুম হঠাৎ মুখ তুলে তার পানে চেয়ে শুধাল :
—মইরা মানুষ কই যায়, কইবার পার মজনু ভাই?
—ওই আকাশে যায়। চোখ উল্টে ওপরের পানে ইঙ্গিত করে উত্তর দিলে মজনু।
—জাণ্ডা নিবার কালে আজরাইল কি জবর কষ্ট দেয়?
—দেয়। একটু থেমে ওর চোখের পানে চেয়ে মজনু আবার বললে, কিন্তুক তরে দিব না।
হাওয়া কমে এসেছে, বর্ষণের প্রাবল্য-ও কমল কিছু। এবং সে-নম্র বর্ষণের আওয়াজের মধ্যে কেমন এক কণ্ঠে কালু হঠাৎ হেসে উঠল, কিছুটা টেনে-টেনে আর কর্কশ সুরে। হাসি থামলে আড়চোখে কুলসুমের পানে চেয়ে সে বললে :
—তর যা রূপ, আজরাইলে পর্যন্ত দেইখা পাগল হইব রে। হগ্গলেই তর লাইগা পাগল। আম্‌গো মজনু মিঞা—
থেমে গিয়ে তেমনি কণ্ঠে আবার সে হাসতে লাগল। তার যেন নেশা পেয়েছে, ছোট ঘোলাটে চোখে ঘোর লেগেছে।
কেউ কিছু আর বললে না, শুধু মুখ ফিরিয়ে কুলসুম একবার কালুর পানে তাকাল : তার শান্ত স্তব্ধ ডাগর চোখে কিছুটা বিস্ময়ের ছায়া। মজনু মুখ তুলল না, নীরবে ধুঁয়ো ছাড়তে থাকল। তবু থেকে-থেকে গলায় বিকৃত আওয়াজ করে কালু হেসে উঠতে লাগল, আর বারে-বারে কুলসুমের পানে তাকাতে তাকাতে একবার জিহ্বা দিয়ে ঠোঁটটা চেটে নিল। শেষে একসময়ে বললে :
—তরে—বুঝলি—তরে মজনু এইবার বিয়া করব। সেই আশাতেই তো সে আছিল এ্যাদ্দিন—
—কী বক্ শুরু করছস তুই কালু? এবার চাপা ক্রুদ্ধকণ্ঠে গর্জে উঠল মজনু, তারপর হুঁকাটা নাবিয়ে কুসুমের পানে একবার চেয়ে সে আবার বললে : ভালো হইব না কিন্তু ক কইয়া দিলাম—
কালু আর কথা কইল না বটে, তবে নাকে শব্দ করে খিকখিক শব্দ করে পরম পুলকে হাসতে লাগল, এবং তাইতে তার নোংরা কদর্য দাঁতগুলো আরো বিশ্ৰী দেখাল।
কমে আসা হাওয়া আবার প্রবল হয়ে উঠল হঠাৎ, মেঘ ডেকে উঠল কবার, তারপর জোর বৃষ্টি নাবল। কালুর কথায় আর হাসিতে মাচার মধ্যে যে-বিসদৃশ অস্বচ্ছন্দ হাওয়ার সৃষ্টি হয়েছে, তাতে মজনুর সুগঠিত কঠিন দেহ যেন সংকুচিত হয়ে উঠেছে। কিন্তু কুলসুমের স্বপ্নাবিষ্ট স্থির চোখে এখনো কোনো ভাবান্তর ঘটে নি। একটু পরে মাথাটা ঈষৎ হেলিয়ে সে মজনুর পানে তাকাল, তাকিয়ে বললে :
—তোগো দুইজন রে খোদা আমার কাছে পাঠাইছে, নইলে আইবা ক্যান?
হাওয়ায় যেন হঠাৎ মেঘ উড়ে গেল : কিসের ভারে মজনুর মনটা যে ভারি হয়েছিল এতক্ষণ, সে-ভার যেন সরে গেল, মাথা সোজা করে সে সোজা হয়ে বসল, চোখ স্বচ্ছ হয়ে এল সারল্যে। কুলসুমের পানে সে শুধু তাকালই, কোনো কথা এল না মুখে : সে যে তাকাতে পেরেছে এটাই তার কাছে বড় বলে মনে হল, সে যে দেখল কুলসুমের চোখে কৃতজ্ঞতার নম্রতা—এতেই সে মুগ্ধ হল। তার মুখ ঝলমল করে উঠল, ঠোটের প্রান্তে ফুটল হাসি, তবু হাসি চেপে মুখটাকে বিকৃত করে আকাশের পানে তাকাল, তারপর তিক্তগলায় বললে :
—শালার মেঘ! শালা কমু না তো কমু কী?
—ক্যান, শালীও তো কইবার পার, মুচকে হেসে কালু বললে, শালীর মাথার চুলে ভারি তুফান লাগছে গো।
কিছুক্ষণ পর কী হল, সোজা দৃষ্টিতে না তাকিয়ে মজনু আড়চোখে তাকাল কুলসুমের পানে, তারপর বুকের কোনো এক নিভৃত অংশ একটু কেঁপে উঠল, চোখে সরলতার স্থানে আবছা কুয়াশা জমে উঠল যেন, আর তাইতে জড়িয়ে এল দৃষ্টি : সে শুধু তাকালই, চোখের কুয়াশার মধ্যে দিয়ে কুলসুমের মুখ স্পষ্ট দেখতে পেল না। সে জোর করে, চোখ নত করলে তবু তার অজ্ঞাতে আবার কখন তাকিয়ে ফেললে তার পানে। কিন্তু তাকালে চোখের প্রান্ত দিয়ে, মুখ তুলবার সাহস নেই। কী সে দেখলে কে জানে, তবে তার ভেতরটা একটু-একটু জ্বালা করে উঠল, হৃৎপিণ্ডের স্পন্দন দ্রুততর হল। তারপর অন্তরে এক রঙের ছোঁয়া লাগল, একটা শিহরন বয়ে গেল সারা দেহে, কুয়াশাচ্ছন্ন দৃষ্টি হঠাৎ স্বচ্ছ হয়ে এল, এবং স্পষ্ট হয়ে ওঠা কুলসুমের মুখ কেমন বিচিত্রভাবে আকর্ষণীয় ঠেকল বলে অব্যক্ত উত্তেজনার ঢেউ জাগল অন্তরে—যার কোমল আঘাতে আগের সে-জ্বালা আর কম্পন ধুয়ে-মুছে নিশ্চিহ্ন হয়ে গেল। কালুর পানে তাকিয়ে সে অতি নির্ভয়ে এবং অকারণে চোখ টিপে মুচকে হাসল।
বাইরে ঝরঝর করে অবিশ্রান্ত যে-বর্ষণ হচ্ছে, তারই অবিরাম একটানা সুর এই জনহীন স্থানে বিচিত্র শোনাচ্ছে কানে : এ যেন কোনো অভিমানী সুন্দরীর সজলকণ্ঠের কোমল গান নির্মক্ষিক নির্জনতায় কে যেন মনের কামনার বল্গা ছেড়ে কার অপেক্ষায় নাচছে নূপুরের বিলম্বিত ঝংকার তুলে, আর দেহের ঘর্ষণে তার শাড়ি খসখস করছে।
বেড়া হতে কালু সরে এল কুলসুমের কাছে। এবং মজনুর মন নূপুরের ঝংকারে মত্ত বলে তার এ-সরে-আসাটা খারাপ ঠেকল না, বরঞ্চ ওর-ও অদম্য বাসনা হল কালুর মতো সরে গিয়ে কুলসুমের অনাবৃত বাহুটা চেয়েচেয়ে দেখতে।
কিন্তু কুলসুম তার স্তব্ধ স্বপ্নাবিষ্ট চোখদুটি মজনুর মুখের ওপর ন্যস্ত করে অতি আশ্চর্য প্রশান্ততায় তাকাল, তাকিয়ে একটু নড়ল-চড়ল বলে চুড়ি বাজল মৃদু ঠুনঠুন আওয়াজ করে। তারপর নিঃশব্দতা। নতুন প্রশ্ন নিয়ে মজনু তাকাল কালুর পানে। কালু গলায় কেমন আওয়াজ করে উঠল।
—কী হইল তোমাগো?
কোনো উত্তর নেই। এবং এ-নিরুত্তর নীরবতার মধ্যে কুলসুমের চোখে হঠাৎ বন্যার মতো এল জাগতিক চাঞ্চল্য, তারপর ভয়ে উদ্ভ্রান্ত হয়ে উঠল তার দৃষ্টি।
—তোমরা এমন কইরা চাও ক্যান? না, না, মোর ভয় করে
কোনো উত্তর নেই, ওরা শুধু নীরবে চোখ ফিরিয়ে নিল। কিন্তু কুলসুমের চোখে এখনো উদ্‌ভ্রান্তি, অদ্ভুত আশঙ্কা। তারপর কী হল, কুলসুম হঠাৎ ভয়চকিত কণ্ঠে আচমকা কেঁদে উঠে ঝুঁকে সরে এসে মজনুর পা ছুঁতে লাগল ঘন-ঘন।
.
কখন বৃষ্টি হঠাৎ ধরে গেছে। ধানের শিষ কাঁপিয়ে নদীতে ঢেউ তুলে জোর শীতল হাওয়া বইতে শুরু করেছে—যে-মেঘগুলো এখনো জমাট হয়ে রয়েছে সেগুলো নিয়ে যাবে ঝেঁটিয়ে, আর এধারে আবার ঝলমল করে উঠবে সূর্যালোক।
মজনু নেবে গেল নিচে, কালুও উঠে পড়ল। দুজনার মুখই কাঠের মতো নিস্পন্দ।অন্ধকার নিবিড় হলেও তবু আবছা-আবছা নজরে পড়ে ঘাটে বাঁধা ছইশূন্য ভারি খেয়া নৌকাটা। ‘ভাঙা পাড়টা খাড়া ও উঁচু, শুধু এক জায়গায় পথটা নেবে গেছে ঢালু হয়ে, এবং তার প্রান্ত থেকে জোড়া লাগানো দুটো শক্ত কাঠ নৌকার গলুইর কাছাকাছি নদীর জলে অদৃশ্য হয়ে গেছে। এধারে তীরে, বুড়ো বটগাছের তলে গুটি চারেক ছনের ছোট-ছোট ঘর। তিনটিতে এখন ঝাঁপ দেয়া; শেষটির দুপাশে দেয়াল নেই। একটি ময়রার দোকান, একটি হোটেল, এবং তৃতীয়টিতে থাকে খেয়ার মালিক শুকুল কাহার। খোলা ঘরটাতে মাঝিরা ঘুমোচ্ছে। অন্ধকারে সেখানে দৃষ্টি চলে না, শুধু রাতের স্তব্ধতায় সে-অন্ধকার থেকে নাকডাকার ভারি একটানা আওয়াজ ভেসে আসছে এদিকে—যেখানে একদল মেয়ে-পুরুষ জড়োসড়ো হয়ে বসে রয়েছে নিশ্চলভাবে। তারা ঘাটে এসে পৌঁছেছে ঘণ্টাখানেক আগে। থেয়া এখন বন্ধ, ভোর না হলে তাদের পার হবার উপায় নেই। বসে থেকে-থেকে কারো চোখ ভরে উঠেছে ঘুমে, কারো চোখ অবসাদে বোজা, আর যাদের চোখ খোলা—রাতের অন্ধকারে তাদের সে-চোখের পানে তাকালে মনে হবে, মৃত্যু যেন তাকিয়ে রয়েছে কালো জীবনের পানে।
উবু-হাঁটুতে মুখ গুঁজে তিনু হয়তো ঘুমিয়ে ছিল—ওদের মধ্যে কার কচি ছেলে একটা, হঠাৎ কঁকিয়ে কেঁদে উঠল বলে সে চমকে জেগে প্রথমে ভাবল, বুঝি পাখি ডাকল – প্রভাত হল, কিন্তু পর-মুহূর্তে চারপাশের অন্ধকারের দিকে চেয়ে মনটা তার কালো হয়ে উঠল, এবং সে-কালো মনের কাছে আকাশের নিবিড় স্তব্ধতার মধ্যে শিশুর এ-কান্না বিস্ময়কর, বিচিত্ৰ লাগল তার।
শিশুর কান্না থামল। আবার নিস্তব্ধতা, এবং এ-নিস্তব্ধতার মধ্যে নদীর ছলছল আওয়াজ মুখর হয়ে উঠতে তিনু ভালো করে চোখ মেলে তাকাল বাঁধা নৌকাটার দিকে। কিন্তু নিরাশা সেখানে থমকে আছে। ওপারের দিকে সে তাকাবার চেষ্টা করল, কিন্তু সেখানেও পথশূন্য নিরাশার কালো ঘন বিস্তৃতি। অবশেষে তিনু তাকাল মাঝিদের খোলা ঘরের পানে। সেখান থেকে এখনো নাকডাকার আওয়াজ ভেসে আসছে—তেমনি ভারি ও একটানা। নিরাশা সেখানে যেন আরো দুর্বোধ্য ভাষায় কথা কইছে। নৌকার দিকে আবার তাকিয়ে তিনুর হঠাৎ মনে হল, ঘাটের কিনারে দেহ ছেড়ে এসে নৌকার প্রাণ ঘুমোচ্ছে ওই ঘরে—ওই অন্ধকারে।
পাশে বসে করিম। তিনুর সাড়া পেয়ে মুখ তুলে সে একবার গলা সাফ করলে, তারপর আকাশের পানে চেয়ে তারা লক্ষ্য করে রাত ঠাহর করবার চেষ্টা করে নিশ্চিত গলায় বললে, কমন পরীর চুলে কাঁপন লেগেছে গো—রাত পোয়ায়ে এল বলি।
তিনু কিছু বললে না। হঠাৎ কী হয়েছে তার—নদীর অপর তীর দেখবার জন্যে তার মনটা আকুল হয়ে উঠেছে। তার আশঙ্কা হচ্ছে—মহাসাগরের তীরে যেন বসে রয়েছে। পথ ভুল করে কি তারা সীমাহীন মহাসাগরের তীরে এসে বসেছে মরণের পারে যাবে বলে?
—কত বড় নদী গো? এক সময় তিনু আস্তে-আস্তে জিজ্ঞেস করল।
করিম হয়তো তন্দ্রায় ঝিমিয়ে পড়েছিল, চমকে উঠে এমনভাবে কথা কইলে—যেন সে জেগেই ছিল,
—তা ওপারে বড় গাঁ, চাল পাওয়া যাবি নেশ্চয়
তিনু নীরব হয়ে রইল।
হঠাৎ কে যেন গোঙিয়ে উঠল। কিছু দূরে মতি নাপিতের বউ কমলি বাঁকা হয়ে শুয়ে ঘুমিয়ে রয়েছে। বয়স তার অল্প, আর দেহটা রুগ্ণ। ক-দিন হল মতি উধাও হয়ে গেছে গাঁ থেকে, এবং তার খোঁজে সে এদের সঙ্গ নিয়েছে। তা ছাড়া গাঁয়ে যে-রকম বীভৎস আকাল লেগেছে, সেখানে থাকলে মৃত্যু নিশ্চিত। কমলির রুগ্‌ণ দেহ এ-ধাক্কায় আরো নেতিয়ে পড়েছে, এবং ঘুমটা একটু পাতলা হয়ে এলে অমনি করে সে গোঙাতে থাকে। বিশ্রী সে-গোঙানোর আওয়াজ, তার বুকে যেন নোংরা কুৎসিত যত জীব বাসা বেঁধেছে—থেকে থেকে আর্তনাদ করে ওঠে।
রাত্রি এত নিস্পন্দ যে, সে-গোঙানির আওয়াজে তিনুর মনটা শিরশির করে কাঁটা দিয়ে উঠল, কিন্তু মনটাকে সে জমাট করে ভাবল, নদী শিরশির করছে—তীর ঘেঁষে নদী শিরশির করে বয়ে যাচ্ছে। পরক্ষণে আরেকটা কথা জাগল তার মনে, কিন্তু অত সন্তর্পণে কেন? যেন অন্ধকারে গা ঢাকা দিয়ে নদী পালিয়ে যাচ্ছে—তাদের ব্যর্থতার শুষ্কতীরে রেখে পালিয়ে যাচ্ছে। আর যাচ্ছে সেই দেশে—যে-দেশে নদী চওড়া হয়ে দু-তীরের মাঠভরা দিগন্তবিস্তৃত ফলন্ত ফসল ছোয়—ছোঁয় করে নিবিড় আহলাদে। নদীর ওপর নীল আকাশ আর সোনালি সূর্য ঝক্‌ঝক্ করে, তার টলমল জলে নানা রঙের পাল উড়িয়ে বড়-বড় ধানের নৌকা ভাসে, আর পশ্চিমা মাঝিরা ঝিমোয়—শুধু ঝিমোয় পরম সুখে। তা ছাড়া হালের মাথায় ডোরাকাটা নিশান পত্পত্ করে, আর মাঝিদের দেহাতি গান ঢেউয়ের মাথায় ভাঙে, ভাঙতে ভাঙতে ভেসে চলে দূরে…
কিন্তু এখানে অন্ধকার, মরা নদীর খোলস, আর স্তব্ধতা। অবশেষে হাঁপিয়ে উঠে তিনু শুধাল—
—ঘুমোয় পড়লি?
সশব্দে করিম জেগে উঠল। তারপর ওপারের পানে চেয়ে কিছু দেখল কি না কে জানে, কিন্তু খুশিতে উছলে উঠে বললে,
—কলমন পরী এবার গা মোড়ামুড়ি দিতে নেগেছে গো—
আবার চুপচাপ। একটু পরে কান খাড়া করে কী যেন শুনে তিনু বললে,
—নাও যায় নাকি উতি দিয়ে?
—নাও-ই বটে। একটু থেমে করিম আবার বললে, বিনেবাতিতে কেমন ভূতের মতোন চলেছে—
—তেল কুতি যে বাতি দিবে?
শুধু যে তাদের গাঁয়ে নয়, সর্বত্র আকাল ও অনটন লেগেছে—এ-কথা খেয়াল হয় না।
একটু পরে ঘরগুলোর পাশে হঠাৎ পাতা-মাড়ানো পায়ের আওয়াজ জাগল, এবং কয়েক মুহূর্ত পর একটা অস্পষ্টপ্রায় দীর্ঘকায় দেহ আড়াল থেকে বেরিয়ে এগিয়ে এসে এদের মধ্যে চুপ করে নিঃশব্দে বসে পড়ল। তিনু তাকাল সেদিকে, হাঁকল ‘কে’ বলে, কিন্তু কেউ উত্তর দিল না। তবু সে আন্দাজ করলে, আসগর বোধহয়।
—আসগর যেন কুতি গিয়েছিল—
—রেখে দেও তার কথা! তাচ্ছিল্যভরে অথচ ফিসফিসিয়ে বললে করিম।
তবু তার কথা সহজে রেখে দেয়া যায় না, কারণ বিচিত্র ছেলে এই আসগর। চেহারা তার রুক্ষ এবং স্বভাবটাও রুক্ষ। সর্বক্ষণ চোখ দুটো জ্বলে ধক্কক্ করে এবং এমন একটা অমঙ্গল তার সে-চাহনিতে যে, মানুষের ভেতরটা কেঁপে ওঠে। ঝাঁকড়া চুল নেড়ে জ্বলন্ত চোখ ঘুরিয়ে সে বলে যে, খোদাদ্রোহী ইবলিশ শয়তানের চেলা সে, তাই খোদার চেলারা সব তার আজন্ম শত্রু। মানুষের বন্ধুত্বে প্রীতিতে সে যেন মরে যায়, জীবন্ত হয়ে ওঠে শুধুমাত্র হিংস্র শত্রুতায়।
একটু থেমে করিম আবার বললে,
—ওর নাম নিলি পরে দশবার তওবা কাটতি হয়—মৌলবী সাহেব কয়েছেন।
কিন্তু এ-দুর্ভিক্ষের নির্মম ঝড়ে তার সে-জ্বলন্ত দৃষ্টি কেমন দুর্বলভাবে বিভ্রান্ত হয়ে পড়েছে, শাণিত শত্রুতা ভাঙা-তলোয়ারের মতো পঙ্গু হয়ে উঠেছে। তাই এখন তার সান্নিধ্যে ভেতরটা তেমন কাঁটা দিয়ে ওঠে না। হয়তো খোদার গজব নাজেল হয়েছে তার ওপর এবং এবার সে ধ্বংস হবে, নিশ্চিহ্ন হবে, খোদার দুনিয়ায় লোকেরা আবার শান্তিতে বাঁচবে।
—শালার ব্যাটা এবার কুত্তার মতো লেজ গুটোয়েছে—আবার বললে করিম।
কিন্তু গতকাল সন্ধ্যায় লাল পশ্চিম দিগন্তের দিকে চেয়ে সে হিংস্রভাবে চেঁচিয়ে উঠেছিল, বলেছিল যে, তাদের খোদাও নাকি শয়তান, তবে নকল শয়তান। আর শয়তানের সঙ্গে নাকি কখনো শয়তানি চলে না। শুনে করিমের কিন্তু ভয় করেছিল : তার সে কী কথা, আর সে কী বিদ্যুৎ ঝল্কানো উদ্ধত হাসি। আশ্চর্য কিন্তু, খোদার সৃষ্টির সঙ্গে মিশে থাকে শয়তান, যাতে শয়তানকে ধ্বংস করতে গেলে খোদার সৃষ্টিও ধ্বংস হয়। ওর জন্যে কি ওরাও ধ্বংস হবে, নিশ্চিহ্ন হবে? তাহলে বাঁচবে কারা খোদার দুনিয়ায়?
এরপর অনেকক্ষণ নীরবতা জমাট হয়ে থাকল বলে তিনুর মনে হালকা কুয়াশার মতো— দূর থেকে শোনা কথার মতো তন্দ্রা নাবল, আর সে-তন্দ্রার মধ্যে ময়নার নিটোল হাসির কথা তার মনে জাগতে লাগল। ময়নার সে-হাসি যেন সাবলীল স্রোত, এবং তিনুর মন মাছরাঙা হয়ে থেকে-থেকে তাতে ডুব দিচ্ছে। ময়না প্রথমে জানতে পারে নি। কিন্তু যখন টের পেল, তখন সে রাগ করল বলে সে-স্রোত হঠাৎ জমাট বেঁধে মেঘ হয়ে গেল—কী থমথমে কালো রং তার। তিনুর অন্তর শুকিয়ে গেল ভয়ে, ভাঙা গলায় সে বলতে লাগল, রাগ করেছিস ময়না? কিন্তুক মোর যে বড্ড ক্ষিদে নেগেছে, কদ্দিন মুই পেট ভরি খাতি পাই না
তারপর তিনু কাঁদল, স্বপ্নে কাঁদল। তাতে ময়নার রাগ পড়ল কি? হয়তো। চোখ মুছে সে তাকিয়ে দেখল যে, মেঘ কেটেছে, ওধারে আলো। ওধারে, আকাশে আলো—অতি ক্ষীণ হালকা দূর পথের আলো।
প্রভাত হল।
.
মৃত্যু-যাত্রা শুরু হয়েছে। তাদের সে-যাত্রা আশায় দোলায়িত, অথচ নিরাশায় জর্জরিত। চলার পথ ধূলিধূসর, নিষ্ঠুরতায় রুক্ষ, আর যেন অন্তহীন; প্রতিটি মুহূর্ত বেরিয়ে আসছে অজানার কালো গহ্বর হতে, এবং বেরিয়ে আসছে একঘেয়ে বৈরিতায়। তবু নিঃশব্দ পথগুলো নীরবে চলছে ধ্বংসের পানে।
এ-মৃত্যু-যাত্রায়ও বাধা রয়েছে। তিনুদের দলে হাজুর বাপ ও মা নামে দুটি অতি বুড়ো-বুড়ি সঙ্গ নিয়েছিল। সেদিন দুপুরের দিকে বুড়িটা কেমন-কেমন করতে লাগল বলে ওরা থামল, থেমে প্রান্তরের শেষে একটি বিস্তৃতশাখা পল্লবঘন বৃহৎ বৃক্ষের তলে বসলে। বুড়িকে শোয়ানো হল, আর বুড়ো গিয়ে বসলে গাছের গুঁড়িতে ঠেস দিয়ে, বসে চোখ বুজে নিশ্চল হয়ে রইল। তারপর শুরু হল অপেক্ষা, নির্বাক অপেক্ষা!
ওদের মধ্যে ধীরে-ধীরে অধৈর্য যখন চাপা অস্থিরতায় প্রকাশ পেতে লাগল—এমন সময় একটা কান্নার রোল উঠল মেয়েদের মধ্যে। বুড়ি মরল অবশেষে। মেয়েরা কাঁদল, আর পুরুষরা কিছু খাঁটি কিছু ভান-করা দুঃখে নীরব হয়ে রইল। তারপর এক সময়ে তিনুরা আস্তে উঠে পড়ে কাছাকাছি একটা জায়গা খুঁজে নিলে। কিন্তু খুঁড়বে কী দিয়ে?
—দা দিয়ে হবি না? হালুর মা তার ঝুলি থেকে একটা দা বের করলে।
হবে হয়তো : মাটিটা ঝুরো।
হাত ভরে মুঠো-মুঠো যখন কোপানো মাটি তুলে ফেলছে, তখন করিম একবার আড়চোখে তাকাল তিনুর পানে। হাত ভরা মাটি—হাত ভরা ভাতের মতো মাটি, অথচ ভাত নয়। তিনু একবার মুখ ফিরিয়ে তাকিয়ে দেখলে করিমের পানে, দেখলে তার চোখে লালাঝরা লোলুপতা, দেখে হয়তো আহত হয়ে চোখ সরিয়ে আবার কোপাতে লাগল।
করিম লজ্জা পেল, তাই ঈষৎ দুর্বল গলায় হঠাৎ শুধাল :
—কী জায়গায় গো ওই গাঁ?
—সোনাভাঙ্গা বোধায়।
—মতিগঞ্জ কি খুব দূর হবি?
তিনু একটু ভাবল, ভেবে বললে, তা এখন রওনা দিলি পরে সন্দের পর পৌঁছন যেত— একটি মুশকিল হল! ওপরটার মাটিটা ঝুরো, কিন্তু ভেতরে শক্ত, ভাগ্যের মতো কঠিন।
—কী হবি তালে।
তিনু কোনো উত্তর না দিয়ে সোজা হয়ে দাঁড়াল। করিমের বুকের পাঁজরের পানে একবার চেয়ে, আরেকবার ধু-ধু করা প্রান্তরের পানে চেয়ে সে ভাবল, কিন্তু উপায় খুঁজে পেল না। অবশেষে গাছের তলে বুড়োর কাছে গিয়ে দাঁড়াল, দাঁড়িয়ে ডাকলে,
—অ হাজুর বাপ্। শুনতিছ গো—হেই!
বুড়ো চোখ মেলে তাকাল একবার, কিন্তু গলা দিয়ে কোনো সাড়া এল না। এখনো তার দেহে প্রাণ-কম্পন রয়েছে বটে, তবে তার মনের মৃত্যু হয়ে গেছে ইতিমধ্যে।
শেষে একজন বললে গাঁয়ে যেতে, গিয়ে কারো কাছে চেয়ে একটি কোদাল নিয়ে আসতে।
—তা দিলি তো কোদাল?
কিন্তু দেবে-ই না বা কেন। প্রত্যেকের-তো মৃত্যু আছে—ধনী-দরিদ্র কেউ-তো একে এড়াতে পারবে না। ঠিক কথা। তিনু ও করিম যাবে গ্রামে। বাকি লোকদের যাবার কোনো প্রয়োজন নেই।
শেষ পর্যন্ত কিন্তু নিস্তেজ হয়ে পড়ে থাকা অর্ধমৃত লোকদের মধ্যে অনেকেই যাবার জন্যে গা-ঝাড়া দিয়ে উঠে দাঁড়াল : একটা তীব্র আশায় তাদের চোখ চক্‌চক্ করে উঠেছে।——তোরা যাবি কী কত্তি? তিনু ঝংকার দিয়ে উঠল। কোনো উত্তর এল না। যে-জন্যে তারা যাবার জন্যে উন্মুখ, তা মুখ ফুটে বলবার মতো নয়। একটু ইতস্তত করে অভুক্ত লকলকে দেহগুলো আবার হেলে পড়ে মিশে গেল মাটিতে।
প্রান্তরে রোদ ঝরছে। ধুলো আর ধুলো। কখনো হঠাৎ দমকা হাওয়া বয়ে এসে নাক জ্বালিয়ে দিচ্ছে, আর ধুলোয় আঁধার করে তুলছে সব। তারপর একটা প্রগাঢ় নীরবতা। এবং অনেকক্ষণ পর এ-জমাট নীরবতার মধ্যে কালু গোয়ালার দশ বছরের মেয়েটা হঠাৎ—হঠাৎ এই স্তব্ধ প্রান্তরের প্রান্তে কেমন করে কেঁদে উঠল। আশ্চর্য। ফুসফুস যেন হাপর, আর কান্না যেন হাপরে-বাজনা।
কাঁদিস কেনে লা, কাঁদিস কেনে? তার মা খনখন করে উঠল, চোখ দুটো জ্বলছে হিংস্রভাবে। অন্যকে কাঁদতে দেখলে হিংসে হয়, বুকটা জ্বলে ওঠে। কান্না হল অন্তরজ্বালার উপশম, পরের এ-আরামটুকুও সয় না যেন।
দলছাড়া হয়ে একটু দূরে আনুটা হাঁটুতে মুখ গুঁজে নীরবে বসে রয়েছে। তাকে দেখে বোঝবার উপায় নেই যে, ও কি ঘুমিয়ে না জেগে। সে জেগেই রয়েছে বৈকি, তবে তার সে-জাগ্রতচেতনা একটু বিচিত্র ধরনের। মেয়েরা যে দীর্ঘশ্বাস ফেল্‌ছে থেকে-থেকে—তা-ও তার কানে যাচ্ছে, অথচ কেমন একটা ধুমোল স্বপ্নে তার মনের ভেতরটা সমাচ্ছন্ন। কখনো হয়তো সে-মনে কথা নেই, শধু মেঘের মতো কালো-কালো ছায়া ঘুরে-ঘুরে ফিরছে, আবার কখনো শুধুমাত্র একটা ডাক বা কথা বা ছবি ঘনায়মান সে-ছায়া কাটিয়ে জেগে উঠছে বারে বারে। গত কয়েক মুহূর্ত ধরে একটা অত্যুজ্জ্বল অথচ কোমল দুপুর সমস্ত ছায়া অপসারিত করে ভেসে-ভেসে উঠছে কেবল। সারা আকাশ মেঘশূন্য সূর্যালোকে প্রদীপ্ত, স্বচ্ছ-নির্মল নীলিমায় উজ্জ্বল। আর সে-আকাশ বেয়ে প্রখর রোদ ঝরছে অবিরাম, অথচ কোনো তাপ নেই তাতে। কী একটা যেন ঝিকমিক করছে, কী ওটা? একটা সজনে গাছ। এবং তার তলে সে-ই শুয়ে রয়েছে দেহ এলিয়ে। ভরা পেট, তাছাড়া মৃদু-মৃদু হাওয়া; ছায়ায় শুয়ে জাবর-কাটতে-থাকা গরুটার চোখে যেমন আরামসিক্ত ঘুম আসছে, তার চোখ ভরে-ও আসছে তেমনি ঘুম তারপর কে যেন আসছে। হ্যাঁ, লকলকে সাঁকো বেয়ে কে একটি মেয়ে এদিক পানে আসছে-সারা পিঠময় তার ছড়ানো ভেজা চুল ঝিকমিক করছে প্রখর সূর্যালোকে। এবং পেট ভরে প্রচুর—প্রচুর খেয়ে এসেছে কিনা, তাই ঝলমল করছে তার সারা দেহ….
কিন্তু ওধারে হালুর মা জোরে-জোরে কথা কইতে শুরু করেছে। বলতে-বলতে হঠাৎ কাঁদতে শুরু করল। প্রথমে আনু কিছু বুঝলে না। কাঁদবার কী আছে : সজনে গাছের ছায়া, মৃদু-মৃদু হাওয়া, আর ওই মেয়েটি—কিন্তু আহা, হালুর মা যে হালুকে হারিয়েছে আজ মোটে চার দিন হল। হঠাৎ কী হল, ভেদবমি হয়ে মারা গেল সে—অমন বড়সড় ছেলে। তা এধারে হালু মারা গেল, ওধারে রব্বি মিঞার বউ ও দুটো ছেলে মারা গেল পরপর, তাছাড়া সারা গাঁয়ে আরো কত লোককে রাখে তার হিসাব। আনুর হিসাবের বুদ্ধি নেই। যার পেটে যত ভাত তার পেটে তত হিসাবের বুদ্ধি …..
একটু পরে আনু আবার সজাগ হয়ে উঠল। কারা যেন খেই-খেই করছে। কিছু না। কালু গোয়ালার বউ ও হালুর মায়ের মধ্যে ঝগড়া লেগেছে।
—পেত্নী বললি?
—বলব না? পেত্নীর মতো কাঁতি লেগিছো, বলব না পেত্নী?
ভালো হবি না, ভালো হবি না—
কিন্তু কালুর বউয়ের গলা বড় খনখনে, হালুর মায়ের কান্নায় ভেজা নরম গলা ডুবিয়ে তার সে—গলা যেন খাই-খাই করছে। তবে হালুর মায়ের দেহে শক্তি বেশি, তাই তখুনি লেগে গেল হাতাহাতি, চুল-টানাটানি, এবং তা দেখে নিস্তেজ অর্ধমৃত লোকদের মধ্যে চাঞ্চল্য এল, তাদের স্রোতোহীন রক্ত উঠল টগবগিয়ে।
আনুর ছায়াময় মন কিন্তু হঠাৎ কাঁটা-কাঁটা হয়ে উঠল। মুখ তুলে সে আস্তে একবার ধু-ধু-করা প্রান্তরের পানে তাকাল। সেখানে দেখবার কিছু নেই, শুধু বহুদূরে একটা ঘূর্ণি উঠেছে দীর্ঘ হয়ে। হাওয়া যেন ধরণীর বুকে কী খুঁজে-খুঁজে ব্যর্থ হয়ে হঠাৎ ঊর্ধ্বে উঠে উন্মত্ত হয়ে বলছে : নেই নেই, কিছু নেই গো কোথাও
কালো মনে সে হাঁটুতে আবার মাথা গুঁজল।
কিন্তু তিনুদের এত দেরি হচ্ছে কেন? এবার আনুর মনে একটা সন্দেহ পেঁচিয়ে-পেঁচিয়ে উঠতে লাগল। যে-গাঁয়ে তিনুরা গেছে সে-গাঁয়ে কি এমন দুয়েকটা ঘর নেই যাদের কাছে একান্তভাবে চাইলে চারটে ভাত মিলবে না?
একটু পরে কে একজন চেঁচিয়ে উঠল। চেঁচিয়ে উঠল তোতা। বললে—যত সব কুত্তা। আমাদিগ কেলা দেখায়ে খুব মারতিছে শালারা—
তাহলে সন্দেহটা শুধু একা আনুর মনেই পেঁচিয়ে ওঠে নি। তোতার কথায় এবার সবার মধ্যে একটা গুঞ্জন উঠল—বিষাক্ত গুঞ্জন। আনু মুখ গুঁজেই পড়ে থাকল, কোনো কথা কইল না। কইবার-ও নেই কিছু, অন্তরময় যে-একটা আলোড়ন হচ্ছে তা ভাষাতীত, এবং তার চোখ বেয়ে যে হঠাৎ অশ্রু ঝরতে শুরু করেছে, সে-অশ্রুসিক্ত মুখটিও কাউকে দেখানো যায় না।
অবশেষে দেখা গেল, দূরে বাঁশঝাড় ও তেঁতুলগাছের আড়াল হতে তিনটে মূর্তি বেরিয়ে এল—কড়া রোদে ঝলকাচ্ছে তাদের দেহ। কালুর বউ এবার হঠাৎ কেমন একটা বিকৃত ফুল্লতায় নোংরা দাঁত বের করে অদ্ভুত হাসি হেসে উঠল। মেয়ের গা ঠেলে শুধাল,
—তেঁতুল খাবি লা?
আসল কথা, একটা আশা হঠাৎ ঝিলিক মেরে উঠেছে তার মনে। শুধু তার মনে কেন, চাপা স্তব্ধতা থেকে বোঝা যাচ্ছে এদের সবার মনেই একটা জোরালো আশা অন্ধ সাপের মতো কিলবিল করে উঠেছে। তবু সব চুপ। কথাটা এত স্পষ্ট যে ঘোষণা নিরর্থক। অথবা, হয়তো সবুরে মেওয়া ফলবে।
ওরা এল, শ্রান্ত দেহ তাদের খড়ের মতো হয়ে উঠেছে। কিন্তু হাতে তাদের কিছুই নেই। এতগুলো কনীনিকা চোখের কোণ দিয়ে ঠিকরে ঠিকরে ব্যর্থই হল : না, কিছুই আনে নি তারা। আবার একটা গুঞ্জন উঠল ওদের মাঝে, এ তাকায় ওর পানে, ও এর পানে। তোতা প্রথমে অস্পষ্টভাবে কী যেন বিড়বিড় করে বললে, তারপর হঠাৎ মুখটাকে ভয়াবহ করে তুলে ক্যানেস্তারার জোর আওয়াজের মতো ঝনঝন করে উঠল,
—শালা সব বেইমান, সব বেইমান!
তিনুর মুখ রোদে ও ঘামে এমনিতে কালো দেখাচ্ছে, সে-কালো মুখ আরো কালো হয়ে উঠল। ব্যাপারটা সে বুঝলে না কিছুই। মাটি খুঁড়বার অস্ত্র আনতে গেছিল তারা, কিন্তু তাদের যাওয়া যে এদের মনে অন্য একটা আশা সৃষ্টি করেছে—তা কী করে সে বুঝবে? তাই সে গর্জে উঠল,
—কেনে মোরা বেইমান?
কয়েক মুহূর্ত স্তম্ভিত স্তব্ধতা। কেউ কোনো উত্তর দিলে না। মনের দীনতা কে-ই বা প্রকাশ করতে চায়? কিন্তু তিনু ছাড়বে কেন, উত্তর না পেয়ে লাফিয়ে এসে তোতার ঘাড় ধরে ফেটে পড়ে জিজ্ঞেস করল,
—বল, বল্ কেনে বেইমান মোরা?
উত্তরে এবার তোতা-ও হয়তো মনের দীনতা ঢাকবার জন্যেই লাফিয়ে উঠে ঝাঁপিয়ে পড়ল তিনুর ওপর, এবং তাইতে লেগে গেল ভয়ঙ্কর হাতাহাতি। প্রথমে সবাই অতি আগ্ৰহে উপভোগ করলে এ-দৃশ্য, কিন্তু তোতার নাক বেয়ে যখন ম্লান রক্ত ঝরতে শুরু করল, তখন কেউ-কেউ এগিয়ে এল, এসে অতিকষ্টে ছাড়িয়ে দিল তাদের। অবস্থাটা যখন কিছু শান্ত হয়েছে তখন কার যেন দৃষ্টি পড়ল বুড়ির বীভৎস মুখের ওপর।
—কোদাল পেলা না?
তিনু তখনো ফুঁসছে, তাই কোনো উত্তর দিল না। শুধু নিরীহ করিম নত মাথায় ক্ষীণগলায় বললে,
—কুতি পাব? কেউ দিলি না—বলে সে ব্যগ্র হয়ে হাঁটুর ধুলো ঝাড়তে লাগল।
—তো কী হবি?
—কী আবার হবি, মাথা হবি, মুণ্ডু হবি। তিনু এবার গর্জে উঠল। এবং হয়তো তার সে-জ্বলন্ত ক্রোধকে চাপা দেবার জন্যেই করিম উঠে গিয়ে বুড়ির ছিন্ন ময়লা আঁচল দিয়ে তার বীভৎস মুখটা ঢাকা দিয়ে এল। তারপর কে যেন রসিকতা-ও করলে,
—সবুর কর্, বুড়োটা মরলি পরে দুটোকে এক সাথ গোর দেয়া যাবি–
গাছের গুঁড়িতে ঠেস দিয়ে এখনো বুড়ো তেমনিভাবে চোখ বুজে নিশ্চল হয়ে রয়েছে।
ক্রমে ক্রমে একটি অধৈর্যের চাঞ্চল্য ছড়িয়ে পড়তে লাগল সবার মধ্যে। একটি মাত্র মৃতদেহের জন্যে তাদের এই আগ্রহাতিশয্যময় যাত্রা ঠেকে থাকছে, অথচ এদিকে শূন্য পেট করাত-কাটা হচ্ছে। মন তাদের ছুটছে গঞ্জে-গঞ্জে, না-দেখা শহরের আনাচে-কানাচে, কল্পিত খাদ্যে রসালো হয়ে উঠেছে জিহ্বা। বেঁচে থেকে-ও ঝুনো বুড়ি তাদের পদে-পদে জ্বালিয়েছে, মরেও যেন মুক্তি দিচ্ছে না।
হঠাৎ হাঁটু থেকে মুখ তুলে উজ্জ্বল-আলোয় সংকুচিত চোখে আনু বুড়ির ঢাকা-দেয়া মুখের পানে তাকাল, তাকিয়ে কেমন একটা আকস্মিক ভয়ে শীতল হয়ে উঠল তার ভেতরটা। সে-আবৃত মুখে কী যেন একটা ভীষণ সংকল্প। যেহেতু মহাবুভুক্ষা নিয়ে সে মরেছে, সে জন্যেই কি সে তাদের খেতে দেবে না, তাদের-ও কি মরতে হবে তেমনি করালভীষণতায়? ভয়ে ভেতরে কুঁকড়ে গিয়ে সে ত্রস্তদৃষ্টিতে তাকাল বুড়োর পানে। সেখানে-ও সে-ই একই কথা। তার নিশ্চল-নিথর দেহে দৃঢ় কঠিন সংকল্প, সেখানে সমবেদনার কোনো কম্পন নেই। এবার আনু হঠাৎ কী যেন চাইতে লাগল, সারা অন্তর দিয়ে মনের ঘন অন্ধকারের মধ্যে হাতড়ে হাতড়ে কী যেন খুঁজে বেড়াতে লাগল। সে কি মায়ের বুক খুঁজছে? ছেলেবেলায় ভয় পেয়ে যেমন আকুলভাবে মায়ের বুক খুঁজত-আজ এতদিন পরে তেমনিভাবে সে কি খুঁজছে মায়ের বুক? কিন্তু ওধারে উলঙ্গ প্রান্তর ধু-ধু করছে খররোদে, আর এধারে এদের মনে বিষ, বৈরিতা। জীবন কি জীবন্ত-কবর, জীবন কি এতই ভয়াবহ?
অসহ্য হয়ে উঠছে ক্রমশ। ওদের দেহের মন এখন সমাজের কথা ভুলেছে, অথচ মনে দেহ এখনো সমাজের শৃঙ্খলে বন্দি। মহাবুভুক্ষার অভিযানের পথে সামান্য তুচ্ছ মৃতকের বাধা কাটিয়ে যাবার সাহস তাদের নেই। এবং এ-ভীরুতায় তারা যে-মাহাত্ম্য প্রকাশ করছে, তা অতি আশ্চর্য ও বিস্ময়কর।
তবু সবকিছুরই একটা সীমা রয়েছে। তোতা এবার বসা—গলায় বললে,
—থাক্ বুড়ি, থাক্ বুড়ি পড়ি এখানটিতি, মোরা চল যাই—
কেউ কোনো সাড়া দিলে না।
এমন সময় দেখা গেল দূরে বাঁশঝাড় ও তেঁতুলগাছের আড়াল হতে কারা যেন হঠাৎ বেরিয়ে এল—কাঁধে তাদের খাটের মতো কী। এবং আশ্চর্য, তারা এদিক পানেই আসতে লাগল। অবশেষে তারা এদের কাছে এসে বললে যে, গাঁ থেকে খবর পেয়ে ওরা কাফন ও মুর্দার খাট নিয়ে এসেছে, মুর্দাকে গাঁয়ে নিয়ে গিয়ে দাফন করবে। তারা ক-জন উৎসাহী দরদী যুবক, মানুষের এ-দুঃসময়ে পরের সেবা করে বেড়াচ্ছে।
কিন্তু ওদের কাছে নেই কিছু। কাফন ও মুর্দার খাট ছাড়া কিছুই তারা আনে নি। তা, মৃতের সেবার-ও প্রয়োজন রয়েছে। কিন্তু এরা কি জানে কারা জীবিতের সেবা করছে, কোথায় গেলে পাওয়া যাবে তাদের?
—জানাজা হবি না? তিনু আস্তে শুধাল।
ওদের মধ্যে কে একজন হাসল। কাফনে—যা আসলে একটা ছেঁড়া অথচ ধোয়া কাপড়—বুড়ির দেহ জড়াতে জড়াতে বললে যে, না, জানাজা হবে না, খোদা মাপ করে দেবেন সব। একটু থেমে সে এবার একটা বিস্ময়কর কথা বললে। বললে যে, এরা শহীদ : যারা দুর্ভিক্ষের সাথে সংগ্রাম করে প্রাণ দিচ্ছে তারা শহীদ গো, শহীদ।
তিনুরা তাদের সাথে আবার চললে গাঁয়ের দিকে। এবার পুরুষদের মধ্যে দু-একজন ছাড়া সবাই গেল : তাদের প্রাণে আশা আবার জ্বলতে শুরু করেছে ধিকিধিকি। এদিকে মেয়েরা পা ছড়িয়ে বসল, আর শুষ্ক মরাগলায় বিনিয়ে-বিনিয়ে কাঁদতে লাগল মরাকান্না।
তাদের কান্নার আওয়াজে হাওয়া—ঘুমন্ত হাওয়া হঠাৎ জেগে উঠল কি? হয়তো। কোথেকে হঠাৎ দমকা হাওয়া এসে ধুলো উড়িয়ে ছুটোছুটি করতে লাগল প্রান্তরময়। ঐ কথাই কি সে-হাওয়া বললে, নেই, নেই নেই?
.
ওরা ফিরে আসতে-আসতে প্রায় সন্ধে—দিগন্তরেখার কাছাকাছি তখন রক্তাক্ত নীরব সূর্য। তারা এসে পৌঁছুতে মেয়েদের মধ্যে আরেকবার কান্নাটা উঠল : দুঃখ ছাড়িয়ে তাদের মধ্যে এখনো সামাজিক রীতি অটুট। কিন্তু কান্না থামতে দেরি হল না, এবং থামতে-ই এবার একটা চাঞ্চল্য দেখা গেল তাদের মধ্যে। অভিযানের পথে বাধা তাহলে সত্যি-সত্যি কাটল।
যাত্রার আয়োজনে সবাই সতেজ ও শতমুখ হয়ে উঠেছে—এমন সময় তিনু হঠাৎ গলা ঝেড়ে বললে,
—কুতি যাবা আজ? সন্দি নাগে-নাগে, গঞ্জে পৌঁছুতি অনেক রাত হয়ি যাবে। তার চাইতি চল মোরা গাঁয়ে যাই। এক চৌধুরী সায়েবের কথা শোনলাম, পায়ে ধরি পড়লি পরে দুটি খাতি দেবেন না কি?
গাছের তলাটা আবার তীব্র কোলাহলে মুখর হয়ে উঠল। কে একজন দ্রুতপায়ে এগিয়ে এল বুড়োর কাছে, এসে অস্থির গলায় বললে,
—হেই গো হাজুর বাপ, ওটো ওটো—
তারপর অনেকেই সমস্বরে চেঁচিয়ে উঠল,
—অ হাজুর বাপ!
—উটবা না গো হাজুর বাপ, যাবা না গো খাতি?
ওদের মধ্যে আশাটা এরই মধ্যে এত দৃঢ় হয়ে উঠেছে যে তা নির্ভুল সত্যে পরিণত হয়ে গেছে। গাঁয়ের চৌধুরী সাহেবের বাড়ি থেকে যেন দাওয়াত এসেছে।
—কই গো বাপু, নাহ্। বুড়িটা তো জ্বালায়ে জ্বালায়ে অবশিষি মরে বাঁচালে মোদিগ, কিন্তুক বুড়োটা হাড়ে-মাসে জ্বালাবি
করিম একটু ঝুঁকল। কী হয়েছে?
বুড়োর ধড়ে প্রাণ নেই।
কয়েক মুহূর্ত স্তব্ধতা। তারপর সবাই অসহ্য বিরক্তিতে একসাথে কথা কয়ে উঠল : এত অপেক্ষার পর সদ্যমুক্তিলাভেই আবার নতুন বাধার সৃষ্টিতে ওরা এবার যেন ক্ষেপে উঠেছে।
—থাক পড়ি বুড়োর লাশ—। রেগে তোতা বললে। কিন্তু হালুর মা বললে,
—আহা, মোরা তো গাঁয়েই যাচ্ছি—ওই যে কারা সেবা করতি এসেছিল, তাদিগ খবর দেয়া যাবিনি খন পানে।
এ-প্রস্তাবে কেউ কোনো আপত্তি তুলল না। এবং কলরব চরমে তুলে ওরা চলল গাঁয়ের পানে।
.
তারপর সন্ধ্যা হল, হাওয়া থামল, ক্রমে ক্রমে রাতের অন্ধকার ঘনিয়ে উঠল। এবং প্রান্তরের ধারে বৃহৎ বৃক্ষের তলে তার গুঁড়িতে ঠেস দিয়ে বুড়োর মৃতদেহ বসে রইল অনন্ত তমিস্রার দার্শনিকের মতো।সন্ধ্যা থেকে পানের দোকানটার সামনে একটা টুলে স্তব্ধ হয়ে বসে রয়েছে আবদুল। মনে অদ্ভুত শূন্যতা, এবং সে-শূন্য মনে পাশের হোটেলের কোলাহল অতি বিচিত্র ও রহস্যময় ঠেকছে। কখনো পানওয়ালাটা হঠাৎ ছাড়া গলায় তীক্ষ্ণস্বরে হেসে উঠলে সে চমকে উঠছে, বিস্তৃত শূন্যতার মধ্য থেকে তার মন বিহ্বল হয়ে বেরিয়ে আসছে, তারপর কী যেন খুঁজে খুঁজে না পেয়ে আবার শূন্য হয়ে উঠছে।
রাস্তার ওপাশে গুদামের মতো একটা বন্ধ ঘর; তার এধারে গ্যাসপোস্টের তলে ধোঁয়ার মতো রহস্যময় ক্ষীণ আলো। সেদিকেই আবদুলের ভাষাশূন্য চোখ নিবদ্ধ হয়ে ছিল। এবার হঠাৎ তার সে চোখ কেঁপে উঠল—কিছুটা ভয়ে কিছুটা বিস্ময়ে। ওধারের ফুটপাথ দিয়ে একটি কালো ছায়া আবছা অন্ধকারে মিশে নিঃশব্দে গড়িয়ে গড়িয়ে যাচ্ছে, আর তাকে ঘিরে রয়েছে প্রেতাত্মার মতো বীভৎস সংগোপনতা। শীতল ভয়ে স্তব্ধ হয়ে এল তার দেহ, এবং তাই প্রাণের উষ্ণতার সন্ধানে বিভ্রান্ত দৃষ্টিতে তাকাল ওধারে, দেখলে উজ্জ্বল আলো, চকচকে আয়না, আর সঙ্গীর সাথে কথা কইতে কইতে হাসতে থাকা পানওয়ালাকে।
শান্ত হয়ে আবদুল আবার ওধারে তাকাল, তাকিয়ে এবার বুঝলে যে, নুলোটা গেল। ওদিকে কোথাও হয়তো নুলো লোকটার মাথা গুঁজবার আস্তানা রয়েছে, দিনান্তে সেখানেই সে ফিরে গেল। রোজই এমনি সময়ে সে যায় এদিক দিয়ে।
হঠাৎ বিড়ির কড়া গন্ধ নাকে লাগল। মুখ ফিরিয়ে আবদুল চেয়ে দেখলে একটি লোক তার পাশে টুলের ওপর বসে ঝুঁকে তীক্ষ্ণ দৃষ্টিতে তাকিয়ে রয়েছে তার পানে। ও তাকাতেই সে শুধাল :
—খালাসি?
আবদুল মাথা নেড়ে জানালে, হ্যাঁ।
—চুক্তি মিতিছে না?
কয়েক মুহূর্ত আবদুল কিছু উত্তর দিলে না, তারপর আস্তে-আস্তে বললে, না। এ কথা বললে না যে চুক্তি সে এখন পাবে না, খারাপ স্বাস্থ্যের জন্যে তাকে বরখাস্ত করে দিয়েছে। এবং এ-জন্যেই কেমন একটি ব্যর্থতা তার বুকে এসে বিঁধছে, আর সে-ব্যর্থতা থেকে ছড়িয়ে পড়ছে শূন্যতা। হঠাৎ সামনে যেন পথের সন্ধান মিলছে না, ধূসর মরুর মতো শূন্যতা ধু-ধু করছে।
কিন্তু এবার হঠাৎ মনের সে-শূন্যতা কাটতে লাগল। একটু আগে পঙ্গুকে যেতে দেখছে সামনে দিয়ে, তাই বিশ্বাস জমতে লাগল ধীরে-ধীরে। এবং একটু পরে হাওয়ায় ভেসে শামি কাবাবের গন্ধ নাকে এসে লাগলে সে স্বচ্ছন্দ মনে উঠে পড়ল, তারপর হোটেলে ঢুকে ভিড়ের মধ্যে এক ফাঁকে বসে পড়ে শীঘ্র জীবনের কোলাহল ও প্রাণের স্পন্দনের মধ্যে ডুবে গিয়ে অদূরে তার জীবনের তীর দেখতে পেলে।
খাওয়া শেষ করে আবার বাইরে এল সে, দেখল, তখনো সেই লোকটি তেমনিভাবে টুলের ওপর বসে। আবদুল যখন এখানে বসেছিল, তখন শূন্যতার দীনতা তাকে ঘিরে ছিল বলে লোকটি তীক্ষ্ণ দৃষ্টিতে তাকিয়েছিল তার পানে, কিন্তু এখন নীরব উপেক্ষায় সে আত্মকেন্দ্রিক বলে লোকটা তার পানে চেয়ে সন্দিগ্ধ ও দুর্বলভাবে হাসল। উত্তরে আবদুল না-হাসার মতো হাসলে, অথচ তাকে পান খাওয়াল, বিড়ি দিল।
—নাম কী?
—আক্কাস।
মনে পড়ে জাহাজের কাপ্তানের উদ্ধত দৃষ্টি। এবার তাকাতে গিয়ে আবদুল সে-রকম দৃষ্টি অনুভব করলে নিজের চোখের মধ্যে, এবং আক্কাসের চোখে দেখল স্পষ্ট অসহায়তা। তাকে অনুসরণ করতে বলে দ্রুতপায়ে হাঁটতে শুরু করলে।
সে আস্তানায় গেল না। হোটেল থেকে কিছু দূরে একটি খোলা জায়গার ধারে এসে রাস্তা থেকে নেবে ঘাসের ওপর বসলে, আক্কাসকেও বসতে বললে। ওর দ্রুতগতির রেশ ধরে চলে-চলে আরো দুর্বল হয়ে উঠেছে লোকটা, পাশে সে বসল বটে কিন্তু কোনো সাড়া পাওয়া গেল না। দীর্ঘ সাত বছর বিশাল সমুদ্রের বুকে বাস করেছে আবদুল, এবং জাহাজের ক্ষুদ্র দুনিয়ায় নিবিড়ভাবে অনুভব করেছে সর্বশক্তিমান কাপ্তানের ব্যক্তিত্ব আর শক্তিত্ব, জেনেছে সারেঙ্গ—টেণ্ডলের পদস্থ-ক্ষমতা। এবং জাহাজের ক্ষুদ্র জগতে লস্কর হিসেবে তা অনুভব করেছে ও জেনেছে বলে স্পষ্ট-হয়ে ওঠা একটি বাসনা অতৃপ্ত রয়ে গেছে। কিন্তু আক্কাসের দুর্বলতায় তার সে-বাসনা যেন রক্তের স্বাদ পেল।
হঠাৎ আবদুল হাসল। বললে :
—আমাদের সেখানে মানুষে নাকি টেকা লুভূতেছে—
সে শুনেছে সাদা মানুষ ও খাকি পোশাকে তাদের দেশ ভরে গেছে, আর অর্থোপার্জনের অসংখ্য পথ খুলে গেছে, এবং মানুষ অজস্র টাকা লুটছে। অন্যের অর্থ লাভের কথায় শাণিত ঈর্ষায় হৃদয় ক্ষত-বিক্ষত হয়ে থাকে, কিন্তু দেশে গিয়ে সে-ও টাকা লুটতে পারে বলে অক্ষম আক্কাসের কাছে সহজে সে-কথা শোনাতে পারছে, এবং নির্মল হাসিও হাসতে পারছে। তাছাড়া বঞ্চিতের কাছে সাফল্যের কথা শোনানোতে যে এক লোনা স্বাদ, সে-স্বাদও লাগছে ভালো।
—টেকা পেলেই আমি দেশে চলে যাব
তার শরীর ভেঙে গেছে বলে তাকে বরখাস্ত করে দিয়েছে বটে, কিন্তু জাহাজী কর্তৃপক্ষের কাছ থেকে আগাম মায়না পাবে কিছু। পেতে তা নিয়ে সে দেশে যাবে, গিয়ে—আবদুল একটু থামল। গিয়ে টাকা লুটবে? কিন্তু বিদ্যুৎ ঝলকের মতো একটা কথা মনে হল। এ-কথাও সে শুনেছে যে দেশের খামার শূন্য, দেশে মানুষ মরছে, মুহূর্তে-মুহূর্তে কুকুরের মতো মরছে, আর মৃতের স্তূপের ওপর বাকি লোক অর্থের স্তূপ গড়ছে। কিন্তু আবার তার মনে উষ্ণ রক্তের ঝলক এল, তীক্ষ্ণ গলায় হেসে সে যেন নিজেকে নিরপরাধ ঘোষণা করলে :
—গিয়ে আমিও টাকা লুডব আর কী-
আক্কাস নীরব। বিড়ির তৃষ্ণায় তার ভেতরটা খাঁখাঁ করে উঠলেও মুখ ফুটে আবদুলের কাছে বিড়ি চাইতে সাহস হচ্ছে না। কিন্তু আবদুল হঠাৎ কাশতে শুরু করলে তার দৈহিক দুর্বলতার মধ্যে আক্কাসের মুখে কথা এল, আস্তে সে বিড়ি চাইল।
আবদুল তাকে বিড়ি দিলে, নিজেও একটা ধরাল। তারপর অনুভব করলে, মনে উষ্ণতা থাকলেও দেহে কেমন শীত-শীত লাগছে, হঠাৎ একটু দুর্বলতাও ঠেকছে। গ্রীষ্মের শেষ, হয়তো হিম পড়তে শুরু করেছে।
—চা খাবে?
বলে উত্তরের অপেক্ষা না করে আবদুল উঠে দাঁড়াল।
চায়ের দোকানে আলোয় এবার ওরা পরস্পরের পানে তাকাল। আক্কাসের চোখের দীনতা, আবদুলের চোখে ঈষৎ ক্লান্তির ছায়া থাকলেও আত্মবিশ্বাসের স্থিরতা, কিছু ঔদ্ধত্য। আক্কাস দৃষ্টি সরিয়ে নিলে আস্তে। কিন্তু ওর চোখের দীনতা থেকে নিজের মনে কেমন দৃঢ়তা বোধ হয় বলে আবদুল তার পানে স্থির দৃষ্টিতে তাকিয়ে রইল কতক্ষণ। তারপর শুধাল :
—আর কিছু খাবে?
শুনে আক্কাস চোখ তুলে চেয়ে কিছু ইতস্তত করলে, তারপর হঠাৎ ক্ষুধার তীক্ষ্ণতায় তার চোখ ধারালো হয়ে উঠল। সে আস্তে বললে :
—আজ রাতে কিছু খাই নি–
কিছু খাবার দিতে বললে আবদুল। কিন্তু তার ভেতরটা কেমন শক্ত হয়ে উঠল। মানুষের ওপর কর্তৃত্ব করতে আত্মপ্রসাদ রয়েছে, কিন্তু নিঃস্বর ঘনিষ্ঠতায় অন্তরে কালো ছায়া পড়ে। একটু পরে, হাসিতে সে সহজ হতে চেষ্টা করলে, করে বললে,
—আমি উপাস থাকতে পারি, কিন্তু চা না খেয়ে থাকতে পারি না।
খাবার নিয়ে আসছে। আক্কাসও সহজভাবে হাসতে পারল না।
ও যখন খেতে শুরু করলে তখন তার মুখে কেমন একটা কুৎসিত আওয়াজ হতে লাগল। সে-আওয়াজ ঢাকতে গিয়ে আবার হাসল আবদুল, হেসে বললে :
—শুনেছি, ষোল টেকায় মুরগি বিকা যাচ্ছে আমাদের দেশে। তাজ্জব কথা!
কুকুর হিংস্র স্বার্থপরতায় খেতে-খেতে পাশের বঞ্চিতরাখা কুকুরের ওপর হঠাৎ খেঁকিয়ে না উঠে হেসে উঠল। যেহেতু আবদুল তাকে খাওয়াচ্ছে, সেহেতু খেঁকিয়ে না উঠে হাসলে আক্কাস। আবদুল এবার নীরব হয়ে রইল।
কিন্তু চায়ে চুমুক দিতে-দিতে সে সহজ হয়ে উঠল। একবার আস্তে শুধাল :
—বউ আছে? ছেলেপুলে?
—না।
ছোট সংক্ষিপ্ত উত্তর। আবদুল কি অসন্তুষ্ট হল। কয়েক মুহূর্ত নীরব থেকে সেই ভালো গো—বলে আক্কাস হাসল। আবদুল আড়চোখে তাকাল তার পানে, দেখলে যে তার হাসিতে বিস্ফারিত মুখের মধ্যে চোখ দুটি হাসিশূন্য নিষ্কম্প : অন্তরঙ্গতার তলে বৈরিতা যেন দৃঢ় হয়ে রয়েছে।
আবার তারা পথে নাবল। নেবেই আবদুলের সর্বপ্রথম চোখে পড়ল বাইরের অন্ধকার স্বচ্ছ হয়ে এসেছে। তার মনে ছায়া ঘনিয়েছে, আর বাইরে অন্ধকার কিছু কেটেছে, আকাশে কৃষ্ণপক্ষের ভগ্ন চাঁদ উঠেছে। কিছু পরিবর্তন, আর সে-পরিবর্তন আকাশময় বলে মন ঘনায়মান ছায়া থেকে দূরান্তের অন্য কোনো ছায়ায় উড়ে গেল। দীর্ঘদেহ আক্কাস দীর্ঘ পদক্ষেপে পাশে হাঁটছে, আর অর্থহীন কথা কইছে অনবরত। তবে ডান ধারে যে তাদের মিলিত ছায়া পড়েছে, সে-ছায়ার পানে আড়চোখে চেয়ে আবদুল ভাবতে লাগল অন্য কথা। একটা স্মৃতি যেন পাশে-পাশে ছায়া ফেলে চলতে শুরু করেছে, আর আবদুলের মনের চোখের দৃষ্টি সেদিকে। চলা থেকে চলার কথা মনে পড়ছে। সাত বছর আগে সে যখন লস্কর হবে বলে ঘর ছেড়ে বেরিয়ে আসছে, তখন তার মা চুল দিয়ে তার মুখ মুছিয়ে দিয়েছিল—যাতে কোনো বিপদ তাকে স্পর্শ না করতে পারে।
না, কোনো বিপদ তাকে স্পর্শ করে নি, শুধু আজ তার দেহে ব্যাধির ক্লান্তি। কিন্তু তার মা আজ বেঁচে নেই বলে বাঁচার কথা নূতনভাবে মনে জাগল। সে বাঁচবে? কাকে এই প্রশ্ন করবে, কে দেবে এর উত্তর? পাশে তো হাঁটছে আক্কাস, কিন্তু এখন সে নীরব হয়ে রয়েছে বলে পদধ্বনি ছাড়া তার আর অন্য কোনো অস্তিত্ব অনুভূত হচ্ছে না, আর সে পদধ্বনিও বিগত দিনের অস্পষ্ট পদধ্বনির মতো ঠেকছে। তবু ভালো, মানুষের হৃদয়ে স্মৃতি আঁকা থাকে। আর তবু ভালো, সে-স্মৃতির কথায় শীতলতা না এসে বরঞ্চ বেদনায় ভরে গেল মন। কিন্তু এ-বেদনাও কেমন অস্পষ্ট, ধোঁয়াটে, আর নিঃশব্দ : হয়তো এ-বেদনার প্রতিকার নেই বলে তা কাছে আসছে না, স্পষ্টতায় ধরা দিচ্ছে না, দূর দিগন্তে আবছা হয়ে উড়ছে।
নিঃস্ব শূন্যতায় আবদুলের মন ভরে উঠছে এমন সময় আক্কাসের গলা শোনা গেল।
—ওই যে—ওটা আমার ঘর। আবছা অন্ধকারে ঢাকা বস্তিগুলোর পানে আঙ্গুল দেখিয়ে সে আবার বললে, বিবি নিয়ে থাকি সে ঘরে। ছেলেপুলে নেই।
হঠাৎ অন্য জগৎ থেকে একটা নতুন কথা কানে এসে লাগল যেন। আবদুল থমকে দাঁড়াল।
—বসবে? একটু থেমে আক্কাস গলা ক্ষীণ করে আবার বললে, ঘর মোটে একটি, তাই ঘরে বসাতি পারব না। একটা দড়ির খাটিয়া আছে, সেইটে বার করে দিচ্ছি—। গরমির রাত, আর জোছনাও উঠেছে—বসবে গো?
আবদূল দেহে ক্লান্তি বোধ করল আবার। তাই রাজি হল, আস্তে বললে, আচ্ছা।
খাটিয়া বের করলে আক্কাস। বসতে গিয়ে আবদুল শুয়েই পড়ল, দেখে আক্কাসের মন আরো সহজ হয়ে উঠল। সেও আস্তে শুয়ে পড়ল পাশে।
—জানো গো দোস্ত, এই খাটিয়া আমাকে পেরাই বার করতি হয়। বিবির সঙ্গে ভাব থাকলি তো ভালো, নইলে এটি নিয়ে এসে আমি এখানেই শুই। তা, বিবির মেজাজ আজকাল চালের বাজার হয়ে উঠেছে, ছোঁয়া যায় না গো। একটু থেমে এবার কেমন পিচ্ছিল পুলকে ফিসফিস করে বললে, বিবির মেজাজ আজকে কিন্তুক বড্ড মিঠে। তা মিছিমিছি কি খাট্টা হয় দোস্ত, খেতে না পেলি পরে—বলে হঠাৎ এমনভাবে থেমে গেল যেন ব্যথা উপচে পড়ল।
আবদুল নীরব হয়েই রইল। তবে তার ভালো লাগল, আর আক্কাসের গায়ের স্পর্শের উষ্ণতা থেকে ধীরে-ধীরে অন্তরঙ্গতা জমতে লাগল। আক্কাস নিঃস্ব নয়, তার সংসার রয়েছে জীবনে।
রাত্রি অনেক হয়েছে। দূরে কোথায় এত রাতেও কী একটা কল চলছে, তার একটানা আওয়াজ ছাড়া চারধারে প্রগাঢ় নীরবতা। এবং এ-নীরবতার মধ্যে আবদুলের সারা অন্তর ভরে এল, ভরে এল রাত্রির মতো। থেকে-থেকে আক্কাস কথা কইছে, তার কিছুটা কানে আসছে, কিছুটা আসছে না, আবার কিছুটা তার মনের বিস্তৃত শান্তিতে ভেসে যাচ্ছে।
—বিবিকে ঠেঙ্গাই বটে, কিন্তুক বল দেখিনি দোস্ত, বুকে কি লাগে না?
আবদুল এবারো নীরব। তবে এবার শান্তির বুক থেকে জেগে উঠে সারা অন্তর বিদ্রোহীর মতো কইতে চাইল, যে, একদিন তার মমতার হৃদয় ক্ষত হয়ে সে-ক্ষত দিয়ে রক্ত ঝরেছিল—রক্ত। কিন্তু এখন—যেন সারা আকাশ বেয়ে স্নেহ ঝরছে, স্নেহ।
অবশেষে আক্কাসও পূর্ণ নীরবতায় ডুবে গেল, এবং তারপর হঠাৎ এক ঝলক হাওয়া বইল বলে আবদুলের মনে হল সে-হাওয়ায় আক্কাস ভেসে গেল, রইল শুধু বিস্ময়কর নির্বাক চাঁদ।
অনেকক্ষণ পর আক্কাস আবদুলের দেহে কনুই দিয়ে ঈষৎ ঠেলা দিলে, প্রথমে আস্তে, সাড়া না পেয়ে তারপর জোরে।
–কী?
একটা কথা।
—কী কথা?
— আচ্ছা গো দোস্ত, তুমি তো গোটা দুনিয়া ঘুরেছ। বল দেখিনি, কোন্ দেশের মেয়েছেলে সবচেয়ে খোবসুরত?
আবদুল ভাবল। কিন্তু তার অন্তরে ভাষাশূন্যশান্তি সাগরের মতো বিশাল বলে তা অতিক্রম করে বন্দরে-বন্দরে পৌঁছতে মনের সময় লাগল। তারপর অনেক বন্দর সে খুঁজলে, কিন্তু সঠিক উত্তর পেল না। কামনায় অন্ধ হয়ে সে বন্দরে নেবেছে, তখন রূপ নজরে পড়ে নি। অবশেষে কার মুখে শোনা কথা চালিয়ে দিলে :
—মিছরের।
—কেমন দেখতে?
আবার আবদুল ভাবল, কিন্তু এবারো সঠিক উত্তর পেল না। তাই বললে :
—হুরের মতোন।
হুরের রূপ আক্কাসের জানার কথা। তাই না জানা সত্ত্বেও আর কিছু বললে না এ-সম্বন্ধে, কেবল রসগ্রহণের প্রমাণস্বরূপ দাঁতের ফাঁকে একবার আওয়াজ করে নীরব হয়ে গেল। তারপর দুজনেই নির্বাক।
কিন্তু আক্কাসের কথা আবদুলের ভেতরটা হঠাৎ ঝলকিয়ে দিয়ে গেল। প্রথমে তার মনে ধূসরতা ঠেকল, আর তা তীররেখাশূন্য সাগরের বুকে জাহাজীদের মধ্যে শুষ্ক নীরস অথচ কামনাকাতর দিনগুলোর ধূসরতার মতো, তারপর মনে যে-ধোঁয়া লাগল, সে-ধোঁয়ার মধ্যে গাঢ় হয়ে জমতে লাগল উত্তেজনা। পূর্বের কথা মনে পড়ে। জাহাজ পুরুষ : সাগরে নারী নেই। কিন্তু এখানে সাগর নেই : এখানে নারী রয়েছে। আড়চোখে সে একবার আক্কাসের আবছা বন্ধ ঘরের পানে তাকাল। সে-ঘরে অন্ধকারে একটা নারী হয়তো পা ছড়িয়ে ঘুমিয়ে রয়েছে।
—এই, আবদুল ওর গায়ে ঠেলা দিলে। কিন্তু আক্কাস হঠাৎ ঘুমিয়ে পড়েছে। ওই ঘরে তার স্ত্রী রয়েছে, তাই সে ঘুমোতে পারে।
আবদুল তাকে আর ডাকলে না, একাকী বিড়ি ধরাল। কিন্তু তার মনে দুঃস্বপ্নের মতো কথা ঘুরতে লাগল, নিবিড়ভাবে অথচ দ্রুতভাবে, আর ঝাঁঝালো অনুভূতিতে দেহ উষ্ণ হতে উষ্ণতর হতে লাগল।
রাত্রি তখন প্রায় শেষ হয়ে এসেছে, আর আবহাওয়া কেমন শীতল হয়ে উঠেছে। আবদুল ঘুমিয়ে পড়েছিল, হঠাৎ কাশতে কাশতে জেগে উঠল। প্রথমে সে কাশির মধ্যে হঠাৎ জোরে কেশে উঠে ধমকটা থামাতে চাইল, কিন্তু তা অদম্য হয়ে উঠল, সে কাশতে থাকল প্রচণ্ডভাবে। কাশতে কাশতে গলা শুকিয়ে এল, আওয়াজটা কর্কশ ও কিছুটা অস্বাভাবিক হয়ে উঠল, আর কেমন চেতনাশূন্য হয়ে উঠল দেহের ওপরের অংশ। অবশেষে কাশির ধমক যখন থামল তখন দেহভাঙা অপরিসীম ক্লান্তির মধ্যে সে হঠাৎ অনুভব করলে, উষ্ণ তরল পদার্থ গলা বেয়ে মুখে উঠে গালের দু পাশ দিয়ে নীরবে ঝরছে। কী? রক্ত? ক্লান্তির ওপর একটা চরম অসহায়তার শীতলতায় শ্রান্ত বুক জমে গেল। সভয়ে সে চোখ খুললে, দেখলে মুখের ওপর কী একটা অস্পষ্ট আলো উপুড় হয়ে রয়েছে। তারপর বুঝলে, চাঁদ, আকাশের বুকে এখনো নীরবে ভাসছে চাঁদ।
অনেকক্ষণ সে অসাড় হয়ে রইল। বিরাট সৌধ কোথায় যেন গড়ে উঠেছিল, হঠাৎ ধূলিসাৎ হয়ে ব্যর্থ-রক্তে গড়িয়ে পড়ল : এরপর আর কিছু নেই। এমন সময় আক্কাস একটু নড়ল, হয়তো পাশ ফিরতে চায়। আবদুল তাকে ক্ষীণ গলায় ডাকলে।
কেন গো দোস্ত?
জীবনের প্রায়ুর্যে উচ্ছলকণ্ঠের সে-প্রশ্নের উত্তর আবদুল সঙ্গে-সঙ্গে দিতে পারলে না। কয়েক মুহূর্ত পরে অচেনা এক গলায় আস্তে বললে,
খুন, খুন!
প্রথমে আক্কাস কিছু বুঝলে না, তারপর ধড়মড়িয়ে উঠে দেশলাই জ্বালালে, জ্বালিয়ে তার আলোতে দেখলে মানুষের মৃত্যু হয়েছে, শুধু নীরব সাফল্যে চকচক করছে কাঁচা রক্ত। কিন্তু মানুষের চোখে এখনো পাণ্ডুর প্রাণের বীভৎসতা দেখে দ্বিতীয়বার সে ধড়মড়িয়ে উঠল, উঠে হাঁকাহাঁকি করে ঘরের দরজা খোলালে, কুপি জ্বালালে, পানি নিয়ে আবার বাইরে এসে তার মুখ ধুইয়ে দিলে, তারপর তাকে ঘরে নিয়ে গেল ধরাধরি করে।
বহুক্ষণ চেতনাহীনের মতো পড়ে থেকে একসময়ে আবদুল চোখ মেলে তাকাল, দেখলে বিস্মৃতির মতো আবছা অন্ধকার ঘন হয়ে রয়েছে চারধারে, আর ওপরে কী যেন ঝুলছে।
—আমার বিবি। তোমাকে হাওয়া করছে।
একটা ক্ষীণ আওয়াজ এল বহুদূর থেকে। তবু সে সেদিকে তাকাল, তাকিয়ে দেখলে পরিচয়ের পাথরে গড়া একটা মুখ, আর সে-মুখে একজোড়া চোখ তীক্ষ্ণ গতিতে কালের মধ্যে দিয়ে স্নেহের উৎসের সন্ধানে ছুটছে।
আবদুল চোখ বুজলে। কিন্তু কোথায় স্নেহের উৎস? শ্রান্তপায়ে মস্তিষ্কের অলিগলিতে মন হাঁটছে খুঁজতে-খুঁজতে, কোথাও দেখলে, নদী রয়েছে বটে তবে নিষ্করুণ শুষ্কতায় ধু-ধু করছে দিগন্তব্যাপী, কোথাও—বা অনাত্মীয় নিঃসঙ্গতা তীররেখাশূন্য নীল সাগরের মতো বিস্তৃত হয়ে রয়েছে। আবার কেউ কোথাও মাকে ডাকলে, কিন্তু তখন সন্ধ্যা হয়ে এসেছে, ওপারে ঘন অন্ধকার নেবেছে, আর এধারে খেয়াঘাটে লোকও নেই নৌকাও নেই। ওধারে একদল লোক ঝুড়ি-ঝুড়ি অর্থ নিয়ে গেল—তাই দিয়ে নাকি তারা সাতমহলা বাড়ি তুলবে। শেষে এক জায়গায় দেখলে একটি মিছরের মেয়ে উলঙ্গ হয়ে শুয়ে চোখ বুজে হাসছে, অথচ একটা ক্ষ্যাপা কুকুর মানুষের মতো ছুটে আসছে তাকে কামড়াবার জন্যে, এবং দেহের কোন্ অংশে কামড়ায় সে—তা দেখবার জন্যে রেলিং ধরে দাঁড়িয়ে একদল খালাসি ঝুঁকে তাকিয়ে রয়েছে ফেনায়িত ঢেউয়ের পানে। কিন্তু কোথাও বিবিকে দেখতে পেলে না সে।
আবার আবদুল চোখ খুললে, দেখলে তেমনি কী যেন ঝুলছে ওপরে।
—কেমন লাগছে দোস্ত?
–বিবি—তোমার বিবি কই?
কোনো উত্তর এল না। দূরে নীরবতা।
এখানেও তাহলে বিবি নেই। কিন্তু কোথায়? আবার মনের যাত্রা শুরু হল : ক্লান্তিতে ও ব্যর্থতায় ভেঙে-ভেঙে পড়ছে, তবু, চলছে, চলছে। একবার শুনেছে যে সে আছে, তাই এত ক্লান্তিতেও দৃঢ় আশা যে মিলবে, শুধু পরিশ্রম করে আরেকটু পথ চলতে হবে। কিন্তু এবার চলতে গিয়ে দেখলে সারেঙ্গের চোখ রোষায়িত, আর খররোদের তলে ডেক ধুতে ধুতে তার পিঠ কন-কন করছে ব্যথায়।
আবার চোখ মেলে তাকাল আবদুল, এবার তার চোখে হিংস্র ক্রোধ।
—কই, কই?
—কী দোস্ত?
–বিবি?
সঙ্গে-সঙ্গে উত্তর এল না। তারপর শোনা গেল :
—দেখতি পাচ্ছ না? ওই যে সে শিয়রেতে বসি হাওয়া দিচ্ছে!
সমস্ত শক্তি দিয়ে এবার আবদুল তাকাল ওপরের ঝুলন্ত ছায়ার পানে, দেখলে, কী একটা কালো মতো ঘোড়ার ক্ষুরের ঢঙে পেঁচিয়ে রয়েছে, আর পাখা নড়ছে। তারপর দেখলে কালো অর্ধবৃত্তের মধ্যে একটা মুখ, চোখ, ঠোঁট। নাক-ও, আর সে-নাকে নাকছাবি।
কিন্তু সেখানে সে বিবিকে পেলে না। না পেয়ে এবার সে মৃতের মতো চোখ বুজলে, আর একটা দীর্ঘশ্বাসের সাথে যেন প্রাণের মতো কেঁপে-কেঁপে বেরিয়ে গেল জীবনের শেষ আশা : শুধু জমাট হতাশায় সে স্তব্ধ হয়ে রইল। কিন্তু তীক্ষ্ণতম ব্যর্থতায় এবার তার হৃদয়ে যে-ক্ষত হল, সে–ক্ষত দিয়ে ঝরতে লাগল রক্ত, ঝরতে লাগল গলগলিয়ে, এবং অন্ধকারাচ্ছন্ন অন্তর তার চেয়ে আরো অন্ধকার ভবিষ্যৎকে প্রদীপের শেষ-কম্পনের মতো শুধাল : এমন দিন কি কখনো আসবে যখন নিবিড় স্নেহমমতায় ডুবে গিয়ে সে বলতে পারবে যে, বিগত কোনো একদা স্নেহভালোবাসাশূন্য শুষ্ক প্রান্তরে তার নিঃস্ব রিক্ত হৃদয় দিয়ে গলগলিয়ে রক্ত ঝরেছিল, রক্ত?দেখতে লোকটা বেঁটেখাটো। চওড়া শক্ত হাড়, ছোট ঘাড়, টান পিঠ, আর লোমশ দেহ। রঙটা এমন যে মনে হয় কালোর ওপরে-ও কালোর একটা পোঁচ, অথচ সেটা আবলুশ কালো নয়। রঙটায় একটা বৈশিষ্ট্য আছে; এবং আরেক বৈশিষ্ট্য তার বড়, ভাসন্ত ও টেরা চোখ দুটিতে। তার চোখের পানে চেয়ে কখনো মনে হয় কী সোজা কী বোকা সে, আবার কখনো মনে হয় সমস্ত কুটিলতা ঘোলাটে হয়ে পাক খাচ্ছে সেখানে। দারোগার সামনে স্থির হয়ে বসে নিথর দৃষ্টিতে যখন চেয়ে থাকে, তখন বাইরের কেউ তাকে গদাইলস্কর ছাড়া আর কিছু ভাববে না, আবার বন্ধুদের আড্ডায় কিছু না কইতে-ই চোখে যে-সব কথা ভাসে, তার তুলনা মেলা ভার।
তবু, লোকটার অন্তর আছে। মানুষের নাকি অন্তর আছে, এর-ও আছে তা। ওর লোমশ নোংরা কালো দেহের অন্তরালে কোথায়, কে জানে, একটা নরম কোমল অন্তর লুক্কায়িত, এবং এর পরিচয়ে অবাক হবার-ই কথা।
কিন্তু এ-ও সত্যি কথা যে, তার পরিচয় পাওয়াও ভার। কালো মুখে আরো কালো ছায়া ঘনিয়ে ওঠা–ই স্বাভাবিক। তার পরিবেশ তার কর্ম বলে : আরো ঘোলাটে হও, কাদায় আবর্তিত হও, দেহ থেকে আরো কুটিল কালো করে তোলো তোমার ভেতরটা—নইলে জীবনের অর্থ কী?
কিন্তু বহুকাল পৃথিবীর ভাঙা জংলা ঘাটে নোংরা জল খেয়ে খেয়ে ইদানীং আশ্চর্যভাবে নতুন ভোল এসেছে তার জীবনে। বর্তমানে জনকল্যাণের জন্যে যে-সব চাকরি পথে-ঘাটে লুটোচ্ছে, তারই একটা কী করে তার কপালে এসে লেগেছে : সে খাকি-প্যান্ট-শার্ট, মোজা-জুতো পরতে শুরু করেছে। একটা চাকরি : মাসে-মাসে মাইনে আসবে হাতে,—এর অনুভূতি ওর পক্ষে অনাস্বাদিতপূর্ব, তাই বিচিত্র। চাকরি পাওয়ার প্রথম ঝোঁকটা তাকে চোখের জলে ও বিকৃত আনন্দে (তার জীবনে সুস্থ অনাবিল আনন্দ আবার কোথায়? রক্ত গলানো কাশির উপশমের মতো-ই নয় কি তার আনন্দ?) সামলাতে হয়েছে। চাকরি যেন একটা দুনিয়ার পরম বিস্ময় : মাসে-মাসে, নিয়মমতো নির্দিষ্ট কটা টাকা আসবে হাতে, এতে শঙ্কা-ভয় নেই, রাতের আঁধারে হৃৎপিণ্ডের কম্পন নেই, পাশবিক ক্রোধে মাথা ফাটাফাটি নেই। কী অদ্ভুত কথা : এ-টাকা সে পুলিশের সামনে দাঁড়িয়েও বুক টান করে গুনতে পারে, চলতে-চলতে রেজুকি বাজাতে পারে ঝুনঝুন করে, সূর্যালোকের তলে সদর রাস্তায় কেনাকাটা করতে পারে নির্বিবাদে।
যেদিন সে প্রথম মাইনে পেল, সেদিন তার ভাসন্ত টেরা চোখদুটি কেমন কোমল হয়ে উঠল, শুধু কোমলই হয়ে উঠল। তীব্র আনন্দে আত্মহারা না হয়ে সে যে শান্ত—আবার এত শান্ত হয়ে উঠবে এ-কথা কল্পনাও করতে পারে নি। শুধু শান্তই নয়, মনে হল ভার দেওয়া জালের মতো সে নদীর বুকে বিস্তৃত, তাকে ধুয়ে ধুয়ে স্রোত বয়ে যাচ্ছে নিঃশব্দে, আর কখনো-কখনো চকচকে মাছের মতো নানারকম কথা এসে আটকাচ্ছে সে জালে। ভারি মনে হচ্ছে নিজেকে, এবং ভারিত্ব দামের। কে যেন তাকে দাম দিল। এ-বিশাল পৃথিবীতে অগণিত মানুষের মাঝে আর মুক্ত আকাশের তলে তারও দাম আছে, এবং এ-কথা সে উচ্চৈঃস্বরে ঘোষণা করতে পারে, এ নিয়ে শিশুর মতো ধুলোয় লুটিয়ে গড়াগড়ি দিয়ে মাতামাতি করতে পারে। কিন্তু কিছুই সে করবে না, কারণ তার দাম আছে।
তবু আড্ডায় না গিয়ে উপায় নেই। ইয়ার-বন্ধুদের মধ্যে শোরগোল পড়ে গেল, রঙিন আশায় ওদের চোখে রক্ত টগবগ করে উঠল : টাকার লোভে শত হাত যেন লিকলিক করছে ফণার মতো। কালু রসালো গলায় শুধু ডাকলে : সাদু!
সাদেক একবার হাসলে কোনো কথা না করে, তারপর ঝাঁপ-মুক্ত জানালা দিয়ে অর্থহীনভাবে বাইরের পানে তাকাল। সেখানে আঁধার; আরো ওপরে আকাশে তারা। কী একটা কথা মনে জাগছে বারে বারে, এবং বাইরে অন্ধকারের পানে তাকাতে আস্তে মনের মধ্যে একটা ছবি খেলে উঠল। বহুদিন আগের কথা। খেলার মাঠের প্রান্তে শিমুল গাছটার ধারে যে বাংলো ধাঁচের বাড়ি—সে-বাড়িতে একবার সে চুরি করতে গিয়েছিল। দেয়ালের ফুটো দিয়ে যে-ঘরে উঁকি মারলে, সেটা ছিল শোবার ঘর। ঘরের এক কোণে একটা লণ্ঠন জ্বলছিল নিস্তেজ আলো ছড়িয়ে। সে-আলোয় নজরে পড়ল খাটের ওপর ঘুমন্ত একটি মেয়ে, মিষ্টি তার মুখ, আর তার পাশে একটি শিশু, সে-ও ঘুমন্ত।
কিছুক্ষণ সাদেক চেয়ে-ই ছিল। ঘুমন্ত মেয়েটির মাধুর্য যে তাকে আকৃষ্ট করছিল তা নয়; যে-জন্যে সে ফুটো থেকে দৃষ্টি সরাতে পারছিল না—সেটি হল মেয়েটির একটি স্তন। একটু আগেও হয়তো শিশুকে মাই দিয়েছিল, এখনো সেটি অনাবৃত।
তারপর শিশুটি হঠাৎ কেঁদে উঠল। মেয়েটিও উঠল জেগে, আর ক্ষণেকের জন্যে সদ্য ঘুম-ভাঙা মুখে বিরক্তির ছায়া ঘনিয়ে উঠে মুহূর্তে তা আবার স্নেহে কোমল ও স্নিগ্ধ হয়ে উঠল। তারপর সে শিশুর মুখে মাই দিলে, দিয়ে ঘুম-জড়ানো গলায় মৃদুস্বরে সুর করে কী যেন গাইতে লাগল, এবং গাইতে-ই থাকল…
আজ এতদিন পরে মেয়েটির ঘুম জড়ানো কণ্ঠের কেমন সে-সুর থেকে-থেকে সাদেকের কানে ভেসে উঠতে লাগল। সেদিনের মতো অত গভীর না হলেও এখন রাত তো বটে, এবং ওই অন্ধকার থেকে আর বহু দূর থেকে সেই মৃদু গান যেন ভেসে আসছে…
কিন্তু এধারে ইয়ার-বন্ধুদের চোখ জ্বলছে। রক্তলোলুপ তাদের রক্ত; রক্ত তাদের রক্ত চায়। এস্পার কি ওস্পার—এমনি একটা তীক্ষ্ণতা তাদের চোখে। দুপাশে ধার-দেয়া ছুরির মতো তাদের দৃষ্টি।
—এই শালা লবেজান! (লবেজানটা সাদেকের পেয়ারা নাম )
লবেজানের চোখে এখনো তন্দ্রা। ধীরে-ধীরে এতদিন পরে অনুতাপ জাগছে, তাকে বিধতে শুরু করেছে কাঁটার মতো। আহা, ঘুমে ও সন্তানস্নেহে কোমল-স্নিগ্ধ মুখে কেন সে সন্ত্রাস সৃষ্টি করেছিল?
কালুর কথা ঠাস্ ঠাস্ ছোটে। এবার সে সাদেকের কাঁধ ঝেঁকে বললে :
—কোথায় মাল মেরেছিস শালা?
—দ্যাখ, কেমন ঢেঁকি উল্টে আছে, দ্যাখ্! আরে এই লবেজান! ছুনু মিঞা আদর করে ডাকল, বাতটাত তো কুছ কর্–
সাদেক নিঃশব্দে নোটের তাড়া বের করে দিল—লাল সুতোয় বাঁধা কটা এক টাকার নোট। ওদের চোখ চকচক করে উঠল, বিশ্বাসও হয় না যেন। চমরু মিঞা কসাই-দৃষ্টি হেনে কেড়ে নিল তাড়াটা। স্বভাবগত ভয় তাদের, গেল বুঝি গেল বুঝি—কেড়ে নে ধা করে। টাকা করায়ত্ত করে দাঁতের ফাঁকে কেমন করে হাসল চমরু, তারপর বললে :
—সব দিলি সাদু?
হঠাৎ কোনো কথা নেই, সাদেকের চোখ ছলছল করে উঠল। সে-ছলছল চোখে কী এক জোশের মাথায় চেঁচিয়ে উঠল সে :
—নে শালা, দিলাম। আমার কি আর দিল্ নাই?
হ্যাঁ, তার অন্তর আছে বৈকি। অন্য মানুষের যদি অন্তর থাকে তবে তোর লোমশকালো দেহেরও অন্তরালে অন্তর আছে বৈকি। এবং সে-অন্তর এখন কতদিন আগেকার একটা অপরাধের অনুতাপে নীল-নীল হয়ে উঠছে। সে-রাত কি কোনোদিন আসবে না, কোনোদিন সে দেখা পাবে না সে-মেয়ের? যদি দেখা পেত সে-মেয়ের, তবে তার পায়ে মাথা গুঁজে সে কাঁদতে পারত, অন্তরের যত অপরাধ যত গ্লানি যত বেদনা—সব ঢেলে কাঁদতে পারত প্রবল প্রচুর, এমন-কি বুক চিরে রক্ত বের করে ঢেলে দিতে পারত তার শুভ্র-কোমল পা-দুটিতে। ওর মন হঠাৎ ডাকল আস্তে : মাগো। তারপর আকুল হয়ে ডাকল : মাগো, ওমা। মাগো, ওমা….
ওরা বলে যে দিল্ নেই! বলে দিল্‌ নেই। বলে যে, দিল্ নেই ওর। সাদেক মাথা ঝেঁকে সোজা হয়ে বসে হঠাৎ বুকে এক বিরাট চাপড় বসিয়ে বুকের মধ্যেই যেন গোঙিয়ে বললে :
—কোন্ শালা বলে দিল্ নেই, কোন্ শালা বলে…? ওর ভাসন্ত চোখ আরো ভাসছে, আর মানবতা যেন অমানুষিকতার বিরুদ্ধে হিংস্রকুটিল হয়ে উঠেছে; প্রতিহিংসার জ্বালায় পাক খাচ্ছে অবিরত।
তার সে-চোখ দেখে কারো ভয় হল না। কে হাসল যেন। চমরু হাসল চোখ টিপে। ঠোটের প্রান্তটা হঠাৎ সরিয়ে হাওয়ায় কেমন আওয়াজ করল, করে আবার চোখ টিপে বললে :
—পেটে মাল ওগলাচ্ছে—কিন্তু তক্ষুনি সে জিভ কেটে নরম গলায় শুধু বললে : ছি:—
ওদের ফেউ নবাব ততক্ষণে টাকা ঢেঁকে উধাও হয়েছে মদের সন্ধানে। আজ আর তাড়ি নয়, দিশী মদ মারা যাবে। মদ আসছে, আসছে—এতেই তারা এত চাঙা হয়ে উঠেছে যে সবার মুখ দিয়ে অবিরত খই ফুটছে। হঠাৎ সবার গলা ছাড়িয়ে কালু হাঁকল :
—শোন্ শালারা—
সব চুপ।
—রতনবিবি বাদ পড়ে কোন্ কারণে?
কোনো কারণেই বাদ পড়ে না। কথার মতো কথা বলেছে বটে কালু। আসর আরো দ্বিগুণ গরম হয়ে উঠল; এত গরম হয়ে উঠল যে, কে একজন নিজের ঊরুতে বিকট চড় বসিয়ে চেঁচিয়ে উঠল : আগুন, শালা আগুন! তারপর সে কী হাসি—
কিন্তু সাদেক এখনো নীরব, শান্ত। কোন্ মাল পেটে ওগলাচ্ছে যে ঢেঁকি উল্টে সে বুঁদ হয়ে আছে? নিজেকে তার ভারি ভারি ঠেকছে এখনো, তবে তলায় অনেক নোংরা জমেছে। জীবনে যে সে নোংরাই ঘেঁটেছে তা নয়, তার মধ্যেও নোংরা জমে উঠেছে ঢের, আজ তাই চেতনায় জেগে নিজেকে ভারি বোধ হচ্ছে। পৃথিবীতে এখন না আর আঁধার জমেছে? এই আঁধারে কত নিষ্পাপ মায়েদের মন শিশুদের কল্যাণ কামনায় মুখর হয়ে উঠেছে, বাইরে আকাশের তারাদের কাছে কি তার আভাস পাওয়া যাবে? ওমা, মাগো…। আবার যদি আসত সেদিন, অথবা যদি সে মেয়েটির দেখা পেত সে শুধু এক মুহূর্তের জন্যে শুধু এক মুহূর্তের জন্যে, কছম করে বলছি আমি মুছলমানের বাচ্চা, যদি এক মুহূর্তের জন্যে পেতাম তাকে তবে বুক চিরে শুধু রক্ত ঢেলে দিতাম তার পায়ে, কইতাম না কিছু। এ-মুখে আবার কথা কী?— এবার হাসল সাদেক, হাসল আস্তে।
মধুমারা গা ঠেলে দিল চমরুর। চমরু সায় দিল।
—শালা কম নয়! ফিসফিস করে কথা কইবার চেষ্টা করল কালু, কিন্তু তার যা গলা। ঘরে সামান্য আলো; সে—আলোতে সাদেকের ভাসন্ত চোখ চকচক করছে যেন। ওতে জল। কিন্তু তাতে ওদের কিছু আসে যায় না, নেশার উৎকট রূপও তাদের নিত্যকার ব্যাপার। তাই অন্য এক বিষয়ে আসর সরগরম হয়ে উঠল। বিষয়টি হচ্ছে : সেই লম্বাপানা মেলেটারিটা খাসা মাল চাইছে, দিতে পারলে পকেটটা..। কিন্তু মুশকিল হল এই যে, কোথায় বাবা খাসা মাল?
—রতনাকে একবার সাজিয়ে-গুছিয়ে?
—চোপ্‌ শালা, বকিসনে মিছিমিছি। ওটা কুত্তা আছে, শুঁকে ধরে ফেললে শালা বুটের গুঁতোয়—। আর তাছাড়া রতনা নিজের ব্যবসা নিজে জানে, ওদের ট্যাকে তা হলে আসবে কানাকড়ি।
কিন্তু, সাদেকের চোখে একটা আঁকাবাঁকা পথ ভাসছে যেন থেকে-থেকে, তারপর ক্রমশ সেটি স্পষ্ট হয়ে উঠল। রোদ খাঁখাঁ করছে; মাসটা বোশেখ কি জ্যৈষ্ঠ। ডিস্ট্রিক্ট বোর্ডের রাস্তায় ধুলো উড়ছে। একটু আগে-আগে যাচ্ছে একটা গরুর গাড়ি, আর ধুলো খেতে-খেতে রোদ-মাথায় পেছনে-পেছনে চলছে সাদেক; চোখে তখন এমন ভাব যে আস্ত একটা গদাইলস্কর সে। কিন্তু খেয়াল তার গাড়ির ভেতরের পানে। ছইয়ের তলে একটি ছোট পরিবার : স্বামী-স্ত্রী আর দুটি ছেলে। স্বামী-স্ত্রী কথা কইছে অনবরত; কোলের বাচ্চাটা থেকে-থেকে আধো-আধো কী সব বকছে, বড়টি উপুড় হয়ে শুয়ে ওর হাত নিয়ে খেলা করছে আপন মনে। আশা নেই কিছু—এ-কথা জানে সাদেক, তবু অভ্যাসমতো পুঙ্খানুপুঙ্খভাবে দেখে নিল কটা চুড়ি হাতে, আংটি আছে কি না, গলার হার কী রকম—কিন্তু আসলে কী যে দেখেছিল, সে-কথা সে তখন বোঝে নি, এতদিন পরে এমন অদ্ভুত পরিবেশে সে-কথা বুঝতে পারছে যেন—অস্পষ্ট ছায়ার মতো বুঝতে পারছে যেন, এবং তাতেই থেকে-থেকে তার সারা অন্তর উদ্বেলিত তরঙ্গিত হয়ে উঠছে।
ওপরে তো আকাশ, যেখানে ওঠে সূর্য, ওঠে তারা, কিন্তু নিচে এই ধরণীর বুকে শান্তি আছে, স্নেহ-ভালোবাসা আছে। এই ধরণীর বুকে। কিন্তু কোথায়? পৃথিবীর মধ্যেও যেন কোথায় আবার রূপকথার দেশ —
তারপর সে রূপকথার দেশের স্বপ্নে বিভোর হয়ে গেল। ঈষৎ আলোকিত দুর্গন্ধময় ঘরে ইয়ার-বন্ধুদের হইচই ওর কানে কিছু ঢুকছে, কিছু ঢুকছে না। যেটুকু-বা ঢুকছে সেটুকু বহু নিচু থেকে, অতল থেকে আসছে যেন ভেসে, সে রয়েছে ঊর্ধ্বে, উঁচু স্তরে। ভাপসা গরমে ওর দেহ-মুখ ঘামে ভরে উঠেছে, তাই অনাবৃত অংশ চকচক করছে আলোয়, আর ওর ভাসন্ত চোখ আরো ভাসন্ত হয়ে উঠেছে। কোন্ পৃথিবীর স্বপ্ন দেখছে সে? সে-পৃথিবী কি বেহেশত? যে-পৃথিবী ভরা সূর্যালোক-ও মুক্তি, যে-পৃথিবীতে শিশুরা কাঁদে ও দম্পতিরা হাসে, যে-পৃথিবীময় শুধু টলমল স্নেহ, সে-পৃথিবীই বেহেশত?
কিন্তু এক মুহূর্তের জন্যে যদি সে মেয়েটির দেখা পেত সে—শুধু এক মুহূর্তের জন্যে….তারপর ইয়ার-বন্ধুদের চিৎকারে সে চমকে উঠল, কল্পনায় ঘন-বিস্তৃত জাল গেল ছিঁড়ে। মদ এসেছে, ওদের কোটরাগত চোখ জ্বলজ্বল করছে ক্ষুরধার তীক্ষ্ণতায়। ঝাঁপমুক্ত জানালা দিয়ে সাদেক আস্তে বাইরের পানে তাকাল।
কিন্তু চমরু এল লাফিয়ে : ওঠ শালা, বোতল আ গ্যয়া, আর রতনাশালী বোলাচ্ছে।
সাদেক নিস্পন্দ।
কালুও একবার হেঁকে উঠল কর্কশ-তীক্ষ্ণ গলায়, তবু সে নিঃসাড়, স্থির। হঠাৎ, কেন কে জানে, একটা প্রচণ্ড ভীতি তার টুটি টিপে ধরেছে। ইয়ার-বন্ধুদের ভয় করবে না, কিন্তু তাদের সঙ্গে কোথাও যেতে ভয় করছে তার। কোন্ অন্ধকার পিচ্ছিল সুড়ঙ্গ দিয়ে তারা যাবে, যাবে পিছলে পিছলে গড়াতে গড়াতে আর হাসবে উঁচু তীক্ষ্ণ গলায়; কুৎসিত কথা কয়ে-কয়ে বিকটভাবে হেসে হেসে আরো নেবে যাবে, যাবে আর যাবে….সাদেক স্তব্ধ।
কালু আবার ফিসফিস করে কথা কইবার চেষ্টা করল :
—থাক্, ব্যাটা থাক্, থাক্ বুঁদ হয়ে। শালা বেইমান, চুপি-চুপি পেটে মাল ঢুকিয়ে—এবং একটু পরে ঘরময় অসম্ভব শান্তি। সেই পৃথিবীর শান্তি যেন। সাদেক তাকাল চারধারে : নিষ্প্রভ আলোয় বীভৎস ঘরটা আশ্চর্যভাবে শূন্য, কেউ নেই।
সাদেকও রাস্তায় এসে দাঁড়াল। বাইরে রাতের অন্ধকারে স্তব্ধ নীরবতা, আর সে-নীরবতায় দূরে কোথায় একটা শিশু কঁকিয়ে কঁকিয়ে কাঁদছে। আহা, শিশু কাঁদছে, রাতের বিপুল অন্ধকারে আর গভীর নীরবতায় শিশু কাঁদছে, সেই পৃথিবীর শিশু….