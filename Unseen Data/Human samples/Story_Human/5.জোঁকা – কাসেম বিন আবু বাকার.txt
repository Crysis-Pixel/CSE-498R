আজ থেকে প্রায় একশ বছর আগে ভারতের পশ্চিমবাংলার হাওড়া জেলার হাঁটুরে নপাড়া গ্রামে এক মুসলিম পরিবারে ওসমান ডাকাতের জন্ম। তখন বাংলাদেশ, ভারত ও পাকিস্তান মিলে একটা দেশ ছিল। ইংরেজরা সে সময় গোটা ভারত শাসন করত। তখন প্রত্যন্ত অঞ্চলে পাঠশালার প্রচলন ছিল। ওসমান ছোটবেলা থেকে খুব দুরন্ত ধরণের ছেলে ছিল। ভয়-ডর কাকে বলে জানত না। খুব বুদ্ধিমানও ছিল। তার বাবা আজম খান অল্প শিক্ষিত ছিলেন। তিনি ছেলেকে পাঠশালায় ভর্তি করে দেন। ভালো ছাত্র হলেও ওসমানের পড়াশোনা করতে মন চাইত না। তাই প্রায় পাঠশালায় না গিয়ে পাড়ার যে সব ছেলেরা পাঠশালায় যেত না তাদের সঙ্গে খেলাধুলা করত। এজন্য তাকে পাঠশালার পন্ডিত মশায়ের কাছে ও বাড়িতে বাবার কাছে প্রায় মার খেতে হত। এভাবে দু’বছর কেটে যাওয়ার পর একদিন অন্য পাড়ার একজনের ডাব চুরি করার সময় ধরা পড়ে। লোকটা ওসমানকে ধরে নিয়ে এসে তার বাবার কাছে নালিশ করে। সেদিন আজম খান ছেলেকে খুব মারধর করার সময় বললেন, নিজেদের কত ডাব গাছ রয়েছে, আর তুই কি না অন্য লোকের ডাব চুরি করতে গেছিস? ঐ ঘটনার পর ওসমান একদিন বাড়ি থেকে পালিয়ে যায়। বাপ চাচারা অনেক খোঁজা-খুজি করেও তাকে পেলেন না।
তারপর প্রায় বিশ বছর পর যখন সে ফিরে এল তখন তার বাবা আজম খান মারা গেছেন। আজম খানের বিষয় সম্পত্তী ভালই ছিল। তাতেই তাদের সংসার বেশ ভালোভাবে চলে যেত। এতদিন পর ছিলেকে ফিরে পেয়ে তার মা আয়েশা খাতুন খুব খুশি। খুব ধুমধাম করে ছেলের বিয়ে দিলেন।
ওসমান বাড়ি থেকে পালিয়ে গিয়ে ডাকাতদের হাতে পড়ে। ডাকাত সর্দার তাকে ছেলের মতো মানুষ করার সাথে সাথে ডাকাতিও শেখায়। ওসমান ছ’ফুট লম্বা। ছিপছিপে ধরণের শরীর হলেও গায়ে ছিল ভীষণ শক্তি। দলের কেউ তার সঙ্গে শক্তিতে পারত না। তার উপর সে ছিল বুদ্ধিমান। তাই সর্দার মারা যাওয়ার আগে তাকে সর্দার করে এবং সর্দার মারা যাওয়ার পর বাড়িতে ফিরে আসে।
বাড়িতে এসে বিয়ে-শাদি করলেও ডাকাতি ছাড়ে নি। তবে নিজেদের গ্রামে অথবা আশে-পাশের গ্রামে সে ডাকাতি করত না। দলের লোকেরা বিভিন্ন গ্রামে ঘুরে ঘুরে ধনী লোকদের খোঁজ নিয়ে এসে জানাবার পর ওসমান ডাকাত তাদের চিঠি দিয়ে জানাত, “তারা অমুক দিন রাতে তাদের বাড়িতে ডাকাতি করবে”। শুধু তাই নয়, চিঠিতে ধনী অনুযায়ী পঞ্চাশ হাজার অথবা একলক্ষ টাকা রেডি রাখার কথাও উল্লেখ করে লিখত, টাকা রেডি রাখলে কারো উপর অত্যাচার করা হবে না। আর যদি রেডি করে রাখা না হয় অথবা টাকা কম হয় অথবা থানায় বা গ্রামের লোকজনদের নিয়ে বাধা দেয়ার চেষ্টা করা হয়, তা হলে বাড়ির সবাইকে যমালয়ে পাঠিয়ে দেবে। পশ্চিমবাংলার ধনী ও জমিদাররা ওসমান ডাকাতের ভয়ে কম্পমান ছিল। পুলিশরা তাকে ধরার জন্য অনেক চেষ্টা করেছে; কিন্তু পারে নি। আর পারবেই বা কি করে? তাকে তো কেউ চেনে না। তার ঠিকানাও জানে না। চিঠিতে শুধু তার দস্তখত থাকত। তাই সবাই তাকে ওসমান ডাকাত নামেই জানে। যাদের বাড়িতে ডাকাতি হয়েছে তাদের কাছে পুলিশরা জেনেছে ওসমান ডাকাত খুব লম্বা, স্বাস্থ্য খুব ভালো। গায়ের রং কালো কুচকুচে এর বেশি তার সম্পর্কে কিছুই জানতে পারে নি।
ওসমান যে ডাকাতের সর্দার এবং বিভিন্ন গ্রামে ডাকাতি করে, একথা তার গ্রামের লোক কেউ জানত না। কারণ সে গ্রামের লোকজনের কাছে সুফি সেজে থাকত। আর গরিবদের নানাভাবে সাহায্য করত। এমনকি তার মা ও বৌ-ছেলেমেয়েরা পর্যন্ত জানত না। তবে তার বৌ পরে জানতে পারে এবং একদিন স্বামীকে ডাকাতি ছেড়ে দেয়ার কথা বলে।
ওসমান ডাকাতি করলেও কখনও যেমন কাউকে খুন করে নি, তেমনি কোনো মেয়েমানুষের গায়ে হাত নিজেও দেয় নি আর দলের কাউকেও দিতে দেয় নি। বৌ ডাকাতি ছেড়ে দেয়ার কথা বলতে বলল, আমি তো নিজের জন্য ডাকাতি করি না। দলের লোকজন খুব গরিব। তাদের জন্য ও অন্যান্য গরিবদের সাহায্য করার জন্য করি।
বৌ বলল, আল্লাহ আমাদের যা কিছু দিয়েছেন তা থেকে গরিবদের সাহায্য করো। অন্যের ধন ডাকাতি করে গরিবদের দিলেও আল্লাহর কাছে তুমি দোষী এবং দেশের মানুষের কাছেও দোষী। কথায় আছে না, “চোরের দশদিন আর গেরোস্তের একদিন”? তাই বলছি, একদিন না একদিন তুমি ডাকাতি করতে গিয়ে ধরা পড়বেই। তখন কি হবে? গ্রামের লোকের কাছে মুখ দেখাতে পারবে?
ডাকাতি করে করে ওসমানের দীল শক্ত হয়ে গিয়েছিল। বৌ-এর কথা শুনে রেগে উঠে বলল, আমার কি হবে না হবে তোকে ভাবতে হবে না। তুই আমার বৌ। বৌয়ের মতো থাকবি। আমার ব্যাপারে নাক গলাবি না। নাক গলালে মেরে ভুত বানিয়ে ফেলব।
বৌ স্বামীর মেজাজ ভালোভাবেই জানে। তাই ভয়ে ভয়ে বলল, আমাকে না হয় মেরে ভুত বানাবে; কিন্তু তোমার দুটো ছেলেমেয়ে রয়েছে। তাদের যখন লোকে বলবে তোদের বাপতো ডাকাত তখন তারা তোমাকে কি ভাববে? ছেলেমেয়েদের কথাও চিন্তা করবে না?
কথাটার উত্তর দিতে না পেরে ওসমান ডাকাত খুব রেগে গিয়ে বৌকে মারতে মারতে বলল, যারা আমাদের ছেলেমেয়েদের ঐ কথা বলবে তাদের কল্লা কেটে দেবো না? আর কোনো দিন যদি আমাকে উপদেশ দিস, তা হলে সেদিন তোকে জ্যান্ত কবর দিয়ে দেব। সেখানে ছেলেমেয়ে দুটো ঘুমিয়ে ছিল। বাপের উঁচু গলা ও মায়ের কান্না শুনে তাদের ঘুম ভেঙ্গে যেতে তারাও ভয়ে কান্না জুড়ে দিল।
ওসমান ডাকাত তাদেরকে দাবড়ী দিয়ে চুপ করতে বলে বৌকে ছেড়ে দিয়ে ঘর থেকে বেরিয়ে মাঠের ধারে এসে রাগ সামলাবার জন্য অনেকক্ষণ বসে রইল। নিশুতী গভীর রাত। পঞ্চমীর চাঁদ অনেক আগে ডুবে গেছে। চার;িকে ঘুটঘুটে অন্ধকার। একটা রাতজাগা পাখি তাদের বাগান বাড়ির গাছে ডানা ঝাপটিয়ে ডেকে উঠল। কাছাকাছি কয়েকটা শেয়াল একসংগে হুক্কা হুয়া শব্দে ডেকে উঠতে গ্রামের কুকুরগুলোও ঘেউ ঘেউ করে উঠল। শিয়ালগুলো তখন থেমে গেল। এসব কিছু ওসমানের কানে গেল না। সে তখন ভাবছে, গতকাল তার দলের একজন খবর দিয়ে গেছে, কলকাতার কাছাকাছি বাঁকড়ার এক জমিদার বাড়িতে ডাকাতি করার জন্য। তার হাতে সে চিঠিও পাঠিয়ে দিয়েছে জমিদারকে দেয়ার জন্য। হঠাৎ তার বিবেক বলে উঠল, বৌকে যে মারধর করলি, সে তো কোনো অন্যায় কথা বলে নি। তুই নিজেই চিন্তা করে দেখ, তুই যা করছিস তা কি ঠিক? ঠিক নয়। কারণ অন্যের ধন ডাকাতি করে এনে গরিবদের সাহায্য করলেও তা পাপ। আর পাপ কাজের পরিনাম কোনো দিন ভালো হয় না। সাগরও যেমন শুকায় না পাপও তেমনি লুকায় না। জীবিত অবস্থায় যদি পাপ প্রকাশ নাও হয়, মরে যাওয়ার পর তা প্রকাশ হবেই। তা ছাড়া তুই মুসলমান। পরকালে আল্লার কাছে মুখ দেখাবি কি করে? শেষে ভেবে ঠিক করল, এটাই তার শেষ ডাকাতি। এরপর আর কোনোদিন ডাকাতি করবে না। বাঁকড়ার জমিদার বাড়িতে যাওয়ার সময় সেকথা বৌকে জানিয়ে গেল।
বাঁকড়ার জমিদার ছিলেন হিন্দু ব্রাহ্মণ। তিনি চিঠি পেয়ে থানায় গিয়ে বড় দারোগার কাছে চিঠিটা দিয়ে বললেন, আপনারা যদি ওসমান ডাকাতকে ধরতে পারেন, তা হলে আমি দশ হাজার টাকা বখশীষ দেব।
তখনকার দশ হাজার টাকা কম নয়, এখনকার এক লক্ষ টাকার চেয়েও বেশি। দারোগা অনেক পুলিশ নিয়ে নির্দ্দিষ্ট দিনে জমিদার বাড়ির চারপাশে ওৎ পেতে রইল ওসমান ডাকাতকে ধরার জন্য।
জমিদার বাড়িটা উঁচু পাঁচিল দিয়ে ঘেরা। সদরের দিকে একটা মাত্র লোহার গেট। অবশ্য পিছনের দিকে একটা ছোট গেট আছে, সেটা ও লোহার এবং সব সময় বন্ধ থাকে। তাই বাড়ির ঐদিকের বাইরে ও ভিতরে ছোট বড় নানারকম গাছপালা হয়ে জঙ্গলে পরিণত হয়েছে। সেই গেটের কথা বাড়ির লোকজন ও চাকর চাকরানীরা ছাড়া বাইরের কেউ জানে না।
ওসমান ডাকাতের ডাকাতির পদ্ধতি ছিল, যে বাড়িতে ডাকাতি করবে, তার দলের একজন সেই বাড়ির একজন চাকরের সংগে বন্ধুত্ব করে সব খবরাখবর নিয়ে ওসমান ডাকাতকে জানাবে এবং ডাকাতি করার আগের দিন চাকরের সংগে থাকবে। তারপর সর্দারের সংকেত পেয়ে গেট খুলে দেবে।
জমিদার বাড়িতেও ওসমান ডাকাত ঐ পদ্ধতিতে দলবল নিয়ে বাড়ির পেছনের দিকের ছোট গেটের কাছে এসে সংকেত দিল। লোকটা চাকরের মুখে গামছা পুরে দিয়ে হাত পা বেঁধে রেখে বাড়ির পিছনের দিকের গেট খুলে দিল।
দারোগা যে পুলিশ নিয়ে বাড়ি পাহারা দিচ্ছে, তা জমিদার বাবুর বাড়ির সবাই জানে। তাই তারা রাত বারটার মধ্যে ঘুমিয়ে পড়ল। কিন্তু জমিদার ঘুমালেন না। তিনি বন্দুক নিয়ে বাড়ির ছাদে উঠে সদর
গেটের দিকে লক্ষ্য রাখলেন। তিনি চিন্তাও করতে পারেন নি পেছনের গেট দিয়ে ডাকাতরা আসবে।
দলের লোকটা গেট খুলে দিয়ে সর্দারকে পুলিশের কথা ও জমিদার বাবুর ছাদে থাকার কথা জানিয়ে দিল।
ওসমান ডাকাত রেগে গিয়ে সবাইকে বলল, তোমরা শুধু টাকা পয়সা ও সোনাদানা নেবে। যারা দিতে চাইবে না, তাদেরকে আঘাত করে অজ্ঞান করে ফেলবে। কিন্তু কাউকে খুন করবে না। আমি জমিদারকে শায়েস্তা করার জন্য ছাদে যাচ্ছি।
পুলিশদের সংগে জমিদারের কথা ছিল, যদি ডাকাতরা কোনোভাবে বাড়িতে ঢুকে পড়ে, তা হলে জমিদার দু’তিনটে উড়ো ফায়ার করবেন আর গেটের কাছে যে চাকর থাকে, সে গেট খুলে দেবে। তখন পুলিশরা ডাকাতদের ধরার চেষ্টা করবে।
ঘরের লোকজনদের আর্তচিৎকার শুনে জমিদার বুঝতে পারলেন, ওসমান ডাকাত দলবল নিয়ে বাড়িতে ঢুকে পড়েছে। তাই তিনি তিনবার উড়ো ফায়ার করলেন। পুলিশরা বন্দুকের শব্দ পেয়ে সদর গেটের কাছে এসে বন্ধ দেখে চিৎকার করে খুলে দিতে বলল। কিন্তু কে খুলবে? যে খুলবে তাকে তো ডাকাতদের একজন বেঁধে রেখে গেছে।
পুলিশদের চিৎকার ও চাকর গেট খুলছে না দেখে জমিদার নামার জন্য সিড়ির কাছে যখন এলেন তখন একজনকে উঠে আসতে দেখে ভাবলেন, নিশ্চয় ওসমান ডাকাত। সংগে সংগে বন্দুক তুললেন ফায়ার করার জন্য।
ওসমান ডাকাত ভাবল, তার আর নিস্তার নেই। তাই নিজের জান বাঁচানোর জন্য অনিচ্ছাসত্ত্বেও জমিদার ফায়ার করার আগেই সে ফায়ার করল। জমিদারের বুকে গুলি লাগতেই বাবারে বলে ধড়াস করে পড়ে মরে গেলেন। ওসমান ডাকাত নির্বিঘ্নে ডাকাতি করে পেছনের দরজা দিয়ে চলে গেল।
দারোগা সাহেব যখন বাড়ির পিছনের দিকেও পুলিশ রাখার কথা বলেছিল তখন জমিদার বাবু দরকার নেই বলে বলেছিলেন, ওদিকে একটা ছোট গেট থাকলেও ভিতরে বাইরে জঙ্গলে ভর্তি। তা ছাড়া ঐ গেটের কথা বাড়ির লোকজন ও চাকর চাকরানী ছাড়া বাইরের কেউ জানে না।
পুলিশরা সদর গেট কেউ খুলছে না দেখে নিজেরা অনেক্ষণ খোলার জন্য চেষ্টা করল; কিন্তু পারল না। হঠাৎ দারোগার বাড়ির পিছনের ছোট গেটের কথা মনে পড়তে সবাইকে নিয়ে সেদিকে গেল। জঙ্গলে ভর্তি থাকায় সেই গেট খুঁজে পেতে অনেক দেরি হল। যখন তারা বাড়ির ভেতরে ঢুকল, তার আগেই ওসমান ডাকাত দলবল নিয়ে চলে গেছে।
এতদিন ওসমান ডাকাতের অনেক ডাকাতির কথা বিভিন্ন থানায় ডাইরী থাকলেও কোথাও খুনের কথা লেখা নেই। তাই এবারে জমিদারকে খুন করার ফলে তাকে ধরার জন্য পুলিশ মহলে ভীষণ তোলপাড় শুরু হল। এমন কি সরকার থেকে ঘোষণা করা হল ওসমান ডাকাতকে জীবিত অথবা মৃত ধরে দিতে পারলে একলক্ষ টাকা পুরস্কার দেয়া হবে।
প্রায় বছর খানেক ওসমান ডাকতকে ধরার জন্য পুলিশরা অনেক চেষ্টা করল; কিন্তু তাকে ধরাতো দুরের কথা, তার বাড়ির ঠিকানা পর্যন্ত কেউ জানতে পারল না।
তখন ইংরেজরা ভারতের শাসনকর্তা। তাদের কানে কথাটা পৌঁছালে তারা উত্তর প্রদেশের শরীফ নামে এক জাঁদরেল দারোগাকে বাঁকড়ার থানার দারোগা করে পাঠাল ওসমান ডাকাতকে ধরার জন্য।
শরীফ দারোগা একজন পাক্কা মুসলমান। লম্বা চওড়া পেটাই শরীর। বয়স চল্লিশের মতো। ফর্সা টকটকে। বাবরী চুল, মুখ ভর্তি দাড়ি। ডিউটির সময় মাথায় হ্যাট থাকলেও অন্য সময় কাপড়ের গোলটুপি থাকে। তাকে ছোট বড় সবাই যেমন শ্রদ্ধা করে, তেমনি ভয়ও পায়।
শরীফ বাঁকড়ায় জয়েন করে ওসমান ডাকাতের ফাইলপত্র ও তার চিঠি পড়ল। তারপর পশ্চিম বাংলায় যত জায়গায় ডাকাতি হয়েছে সে সব জায়গায় থানাতে গিয়ে তার নামের ফাইলপত্র ও চিঠি পড়তে লাগলেন। তখন রাস্তা ঘাট ও যানবাহনের এত সুযোগ সুবিধা ছিল না। তাই শরীফ দারোগা ঘোড়ায় চড়ে সব জায়গায় যাতায়াত করতেন। সেই সাথে গ্রামে গ্রামে ঘুরে ওসমান নামে যত লোককে পেয়েছেন তাদের চার পাঁচ লাইন করে লেখা জোগাড় করতে লাগলেন। একদিন বাগনান থানায় এসে যখন শুনলেন, এই থানায় ওসমান ডাকাতের নামে ডাকাতির কোনো কেস নেই তখন শরীফ দারোগার সন্দেহ হল, এখানকার কোনো গ্রামেই ওসমান ডাকাতের বাড়ি। তারপর ম্যাজিস্ট্রেটের কাছে তাকে বাগনান থানায় বদলী করার আবেদন করলেন। ম্যাজিস্ট্রেট তার আবেদন মঞ্জুর করলেন।
বাগনান থানায় বদলী হয়ে আসার পর ওখানেও ঘোড়ায় চড়ে বিভিন্ন গ্রামে ঘুরে ঘুরে ওসমান নামে লোকের খোঁজ করতে লাগলেন এবং ঐ নামে যত লোক পেলেন তাদের হাতের লেখাও নিলেন।
বাগনান থানায় ওসমান ডাকাতের দলের অজিত নামে একজন আরদালী ছিল। সে ব্যাপারটা ওসমান ডাকাতকে জানিয়ে দিল। ওসমান ডাকাত গ্রাম ছেড়ে মেদনীপুরে তার দলের একজনের বাড়িতে চলে যাওয়ার মনস্থ করল।
বলা বাহুল্য পশ্চিম বাংলার সব জেলাতেই তার দলের কেউ না কেউ ছিল।
শরীফ দারোগা যখন হাঁটুরে নপাড়া গ্রামে এসে ওসমান নামের লোকের খোঁজ করতে লাগলেন তখন সবাই ওসমান খাঁনের গুণাগুণ করে তার বাড়ি দেখিয়ে দিল।
ঐদিন বিকেলে ওসমান ডাকাত বাড়ি থেকে চলে যাওয়ার ইচ্ছা করেছিল; কিন্তু শরীফ দারোগা বেলা এগারোটার সময় তার সদরে গিয়ে হাজির হলেন।
ওসমান ডাকাত খবর পেয়ে এতটুকু ভয় পেল না। সদরে এসে শরীফ দারোগার সংগে সালাম বিনিময় করে আপ্যায়নের ব্যবস্থা করল।
শরীফ দারোগা বললেন, আমি কারো বাড়িতে খাই না। তারপর আলাপ করতে করতে এক সময় কাগজ কলম বের করে তার নাম, তার বাবার নাম ও ঠিকানা লিখে দিতে বললেন।
থানার আরদালী অজিত শরীফ দারোগা ওসমান ডাকাতের খোঁজে এসেছেন জেনেছে। কিন্তু তিনি যে ওসমান নামের লোকের হাতের লেখা নিচ্ছেন, তা জানে না। তাই সে কথা জানাতে পারে নি। তা ছাড়া অপরাধীরা যতই বুদ্ধিমান হোক না কেন, যখন ধরা পড়ার সময় হয় তখন তার বুদ্ধি লোপ পায়। ওসমান ডাকাতের বেলায়ও তাই হল। নাম ঠিকানা লিখে কাজগটা ফেরৎ দেয়ার পর তার মনে হল, কাজটা ঠিক হল না, অন্য কাউকে দিয়ে লেখানই ঠিক ছিল।
শরীফ দারোগা মুখের দিকে তাকিয়ে যেন তার মনের ভাব বুঝতে পারলেন। মৃদু হেসে বললেন, কারো সংগে আলাপ করলে তার হাতের লেখা নেয়া আমার হবি। তারপর তার পারিবারিক খোঁজ খবর নিয়ে থানায় ফিরে এসে ওসমান খাঁর হাতের লেখাটা পরীক্ষা করার জন্য কলকাতায় পাঠিয়ে দিলেন।
শরীফ দারোগা চলে যাওয়ার পর ওসমান ডাকাত খুব চিন্তায় পড়ে গেল। তার মনে হল, ডাকাতি করার জন্য যে সব বাড়িতে চিঠি দিয়েছে, শরীফ দারোগা হয়তো সেই সব চিঠি জোগাড় করেছে এবং হাতের লেখা মেলাবার জন্য আমার হাতের লেখা নিল। কথাটা মনে হতে তার খুব আফশোস হল, কি মারাত্মক ভুল সে করে ফেলেছে। যদি সকালেই মেদনীপুর চলে যেত, তা হলে এরকম পরিস্থিতিতে পড়তে হত না। এখন গা ঢাকা দেয়া ছাড়া কোনো উপায় নেই ভেবে মেদনীপুরে তার সাগরেদের বাড়ি চলে গেল।
এদিকে দু’দিন পর কলকাতা থেকে রিপোর্ট এল ওসমান খাঁর হাতের লেখা আর ওসমান ডাকাতের হাতের লেখা এক। রিপোট পেয়ে শরীফ দারোগা গোপনে থানার একজনকে পাঠালেন ওসমান খাঁন বাড়িতে আছে কিনা জানার জন্য।
লোকটা ভিক্ষুকের ছদ্মবেশে খোঁজ নিয়ে এসে জানাল, সে বাড়িতে নেই।
কোথায় গেছে জানার জন্য লোকটাকে খোঁজ নিতে বললেন শরীফ দারোগা। আরো বললেন, যতদিন না ফিরে আসে ততদিন তোমাকে এই ডিউটি করতে হবে।
প্রায় দু’আড়াই মাস পরে একদিন লোকটা জানাল, ওসমান খাঁন আজ দুপুরে বাড়িতে এসেছিল, বিকেলে আবার চলে গেছে। শরীফ দারোগা ঐদিন থেকে তার সংগে আরো একজন লোককে ওসমান খাঁর বাড়ির দিকে গোপনে চব্বিশ ঘন্টা নজর রাখার জন্য পাঠালেন।
তিন দিন পর তাদের একজন এসে জানিয়ে গেল, রাত একটার সময় ওসমান খাঁনের বাড়ি থেকে একটা আলো কবরস্থানের দিকে যেতে দেখেছে। ভয়ে তারা কাছে যেতে পারে নি।
ঐদিন রাত সাড়ে বারটার সময় ঐ দু’জন লোককে সংগে নিয়ে শরিফ দারোগা কবরস্থানের রাস্তার পাশে আত্মগোপন করে রইলেন। ঠিক একটার সময় দেখলেন কালো জামা কাপড়পরা দশ বারো বছরের একটা মেয়ে এক হাতে হারিকেন ও পানির জগ, অন্য হাতে গামছায় বাঁধা কিছু নিয়ে কবরস্থানের দিকে যাচ্ছে।
তাই দেখে সংগের দু’জন খুব ভয় পেল। তাদের একজন ভয়ে কাঁপতে কাঁপতে বলল, পালিয়ে চলুন স্যার, দেখছেন না ওটা জিন।
শরীফ দারোগা তাদের অবস্থা বুঝতে পেরে বললেন, তোমরা এখানে অপেক্ষা কর, জিনটা কোথায় যায় কি করে আমি দেখে আসছি। আর শোন, আমি হুইসেল বাজালেই তোমরা আলো লক্ষ্য করে ছুটে আসবে। আমার ধারণা মেয়েটি ওসমান খাঁনের। সে বাবার জন্য খাবার নিয়ে যাচ্ছে। কথা শেষ করে তিনি হারিকেনের আলো লক্ষ্য করে এগোলেন।
করবস্থানের ধারে এসে দাঁড়িয়ে দেখলেন, মেয়েটি কবরস্থানের মাঝখানে এসে দাঁড়িয়ে কিছু যেন বলল। একটু পরে একটা কবর থেকে একজন লোক উঠে এসে মেয়েটির হাত থেকে গামছায় বাঁধা পোটলা নিয়ে খুলে খেতে আরম্ভ করল। শরীফ দারোগা যা অনুমান করেছিলেন, তার উপর নির্ভর করে খুব সাবধানে পা ফেলে আরো কাছে গিয়ে ওসমান খাঁকে চিনতে পারলেন। খাওয়ার পর ওসমান ডাকাত যখন কবরে ঢুকে গেল এবং মেয়েটি ফেরার উপক্রম করল তখন কবরের কাছে গিয়ে পিস্তল তাক করে বললেন, ওসমান খাঁন বেরিয়ে আসুন। তারপর বাঁশি বাজাল।
মেয়েটিকে জিন মনে করে পুলিশ দুটো ভয় পেলেও শরীফ দারোগার শেষের কথা শুনে ভয় অনেকটা কমে গিয়েছিল। বাঁশির আওয়াজ শুনে তারা ছুটে এগিয়ে এল।
শরিফ দারোগার কথা শুনে মেয়েটি চমকে উঠে হতভম্বের মতো দাঁড়িয়ে রইল। আর ওসমান খাঁন বুঝতে পারল, এখন পালাবার চেষ্টা করলে পিস্তলের গুলিতে প্রাণ হারাতে হবে। তবু কিছুক্ষণ চিন্তা করতে লাগল, এখন কি করবে? ধরা দেবে, না পালাবার চেষ্টা করবে?
ততক্ষণে পুলিশ দুটো পৌঁছে গেল। শরীফ দারোগা হুঙ্ককারের স্বরে আবার বললেন, কবর থেকে বেরিয়ে আসুন, নচেৎ গুলি করতে বাধ্য হব।
ওসমান খাঁন কবর থেকে বেরিয়ে আসতেই পুলিশ দুটো তার হাতে হ্যান্ডকাপ পরিয়ে দিল।
তারপর হাওড়া কোর্টে ডাকাতি ও খুনের আসামী হিসাবে অনেক দিম মামলা চলল। মামলায় ওসমান ডাকাতের যাবজ্জীবন কারাদন্ড হল।
যেদিন রায় হল সেদিন কোর্টে লোকেলোকারণ্য। ওসমান ডাকাতকে একনজর দেখার জন্য সারা পশ্চিমবাংলা থেকে লোক এসেছে। পুলিশ তাদেরকে সামাল দিয়ে রাখতে পারছে না।
কোর্টে রায় ঘোষণা হওয়ার পর লম্বা চওড়া এক পাঞ্জাবী শিখ ওসমান ডাকাতকে লক্ষ্য করে হিন্দিতে বলল, ইয়েতো বাঙ্গালী আদমী। মীরচী আওর পিঁয়াজসে পান্তা খাতা হ্যায়। ইসকা বদনমে কেয়া ত্যাকত হ্যায়। এইসা দুবলা পাতলা আদমীকো পুলিশলোক ইতনা দিন পাকড়নে নাসাকা?
পাঞ্জাবী শিখের কথা শুনে ওসমান ডাকাত জজের কাছে আবেদন করল, ঐ পাঞ্জাবী শিখের সংগে পাঞ্জা লড়ার জন্য।
জজ তার আবেদন মুঞ্জুর করে পাঞ্জাবী শিখকে জিজ্ঞেস করলেন, আপনি পাঞ্জা লড়তে রাজি আছেন?
পাঞ্জাবী শিখ তাচ্ছিল্লের সংগে বলল, ভেতো বাঙ্গালী কা সাথ কেয়া পাঞ্জা লড়েঙ্গে? উসকা আঙ্গুলী চুরচুর হো যায়েগা। ঠিক হায় আপকা মর্জি।
জজ লোকজনদের পাঞ্জা লড়ার ব্যবস্থা করে দিতে বললেন। একটা টেবিলের দু’পাশে দু’জনে দাঁড়িয়ে টেবিলের উপর কুনুই রেখে একে অপরের পাঞ্জা ধরার সাথে সাথে ওসমান ডাকাত পাঞ্জাবী শিখটার পাঞ্জা ধরে এমন চাপ দিল যে, তার হাতের আঙ্গুলগুলো মটমট শব্দে ভেঙ্গে গেল। আর পাঞ্জাবী শিখটা কাতরে উঠে বলল, জিওরামজী কা কসম, পান্তা ও মরিচ খানে ওয়ালা কা বদনতমে ইতনা তাকাত হোতা হ্যায়, ইয়ে মুঝে মালুম নেহী থা।
কোর্টের সমস্ত লোকজন ওসমান ডাকাতের শক্তি দেখে বাহবা দিতে লাগল।সেলিমদের গ্রাম থেকে প্রায় এক মাইল দূরে মাঠের মাঝখানে একটা পুকুর। প্রায় একশ বছর বেশ বড় পুকুর আছে। পুকুরটার নাম নতুন আগে কাটান হলেও এখনও সেই পুকুরকে আশপাশের গ্রামের লোকজন কেন নতুন পুকুর বলে, তা কেউ বলতে পারে না। সব থেকে আশ্চর্যের বিষয়, এতকাল আগের কাটান পুকুর ভরাট না হয়ে গভীর রয়ে গেছে। ছেলেবেলায় ছোট চাচার মুখে সেলিম শুনেছিল, ঐ পুকুরে জোঁকা আছে। জোঁকা নাকি একবার জমিদার বংশের একজনকে স্বপ্নে তার ছোট ছেলেকে ভোগ চেয়েছিল। অর্থাৎ ছেলেটাকে এক দুপুরে ঐ পুকুরের পানিতে ফেলে দিতে হবে। আরো বলেছিল, যদি তোর ঐ ছেলেকে ভোগ না দিস, তা হলে ঐ পুকুরে তোদের বংশের যে নামবে সে আর উঠে আসবে না। সেই থেকে জমিদার বংশের লোকেরা ঐ পুকুরের ধারে কাছে যায় না। কথাটা গোপন থাকে না। আশপাশের গ্রামের লোকজন জেনে যায় এবং তারাও ভয়ে কেউ ঐ পুকুরের ধারে কাছে যায় না। সেলিম যখন ক্লাস সেভেনে পড়ে তখন পাড়ার সমবয়সি চার-পাঁচজনকে নিয়ে একদিন সেই পুকুর দেখতে গিয়েছিল।
পুকুরের চারদিকের পাড় বেশ চওড়া। কোনো ফল-পাকড়ের গাছ নেই। ছোট ছোট জঙ্গলী গাছে ভর্তি। পুকুরের পানি কাকের চোখের মতো স্বচ্ছ। পাড়ের কাছে ও দূরে অনেক শালুক গাছ। পুকুরের পানির দিকে তাকাতে গা ছম ছম করে উঠেছিল। পুকুরটার উত্তর পাশে খাল। খালের উত্তর পাড়টা ইউনিয়ন বোর্ডের বেশ চওড়া রাস্তা। সেলিমদের দেখে একজন পথিক হাঁক দিয়ে বলেছিল, এই ছেলেরা, তোমরা ওখানে কি করছ? পুকুরের পানিতে যেন কেউ নেম না। জান না, ঐ পুকুরে জোঁকা আছে? নামলে টেনে নিয়ে যাবে।
বড় হওয়ার পর অনেকবার পাড়ার ছেলেদের নিয়ে ঐ পুকুর পাড়ে গিয়ে আড্ডা দিয়েছে সেলিম। তখন দেখেছে গ্রীষ্মকালে রাখালরা গরু চরাবার সময় গরুদের পানি খাওয়াতে ও রাখালদের হাঁটু পানিতে নেমে পানি খেতে। একদিন সেলিম একটা রাখালকে পানি খেতে দেখে জিজ্ঞেস করল, তুমি যে পুকুরে নেমে পানি খাচ্ছ, এতে তো জোঁকা আছে? তোমার পা ধরে যদি টেনে নিয়ে যায়?
রাখালটা পাড়ে উঠে এসে বলল, আমিও সে কথা জানি। যারা পুকুরটা কাটিয়েছিল, তাদের বংশের কেউ নামলে জোঁকা তাকে নিয়ে যাবে, অন্য কেউ নামলে নেবে না। তবে ভয় যে একদম করে না তা নয়। কিন্তু কি করব? বাড়ি অনেক দূরে তেষ্টা নিয়ে বাড়ি যাওয়া সম্ভব নয়। তাই বাধ্য হয়ে পুকুরে নামতে হয়। তা ছাড়া বাড়িতে পানি খেতে গেলে গরু হারিয়ে যাবে। তখন যার গরু তাকে কি জওয়াব দেব?
সেলিম বলল, কিছুতে করে বাড়ি থেকে পানি আনতে পার না? রাখালটা বলল, কিসে করে আনব? কলসী নিয়ে তো মাঠে গরু চরান যায় না।
সেলিমের ছোট চাচা যখন বলেছিলেন ঐ পুকুরে জোঁকা আছে, তখন সেলিম জিজ্ঞেস করেছিল? জোঁকা কি জিনিস?
ছোট চাচা বলেছিলেন, জোঁকা হল জিন। আল্লাহ মানুষকে মাটি দিয়ে তৈরী করেছেন। আর জিনকে আগুন দিয়ে। জিনেরা যেমন ডাঙ্গায় বাস করতে পারে, তেমনি পানিতেও বাস করতে পারে। তারা বড় বড় তামার পাতিলে কাঁচা টাকা রেখে সেগুলো কোনো বড় পুকুরে বা দিঘীর তলায় লুকিয়ে রাখে। তাই বড় হয়ে অনেক সময় একা ঐ পুকুর পাড়ে গিয়ে বসে বসে ছোট চাচার কথাগুলো চিন্তা করত সেলিম।
তারপর অনেক বছর কেটে গেছে। সেলিমদের গ্রামের পশ্চিম প্রান্তে সাধু খাঁ নামে একজন লম্বা-চওড়া খুব শক্তিশালি লোক ছিল। তার সাত ছেলে, সাত মেয়ে। ছেলে-মেয়েরাও বাবার মতো লম্বা-চওড়া ও শক্তিশালী। ছেলেদের মধ্যে আবুল সবার বড়। সব ভাইয়েদের মধ্যে সে ছিল খুব দুরন্ত। সাধু খাঁ মারা যাওয়ার পর ভাইয়েদের সঙ্গে বাস্তু নিয়ে মনোমালিন্য হতে আবুল স্ত্রী ও ছেলেমেয়ে নিয়ে ঐ নতুন পুকুর পাড়ে এসে ঘর-বাড়ি করে বাস করতে থাকে। সেলিম তখন স্ত্রী, ছেলেমেয়ে নিয়ে ঢাকায় থাকলেও দু’তিন বছর অন্তর অন্তর দেশের বাড়িতে বেড়াতে যেত। কিন্তু আবুল যে নতুন পুকুর পাড়ে ঘর-বাড়ি করে স্ত্রী ও ছেলেমেয়েদের নিয়ে বাস করছে জানতে পারে নি। ১৯৯৬ সালে সেলিম একা গিয়ে প্রায় মাস খানেক গ্রামের বাড়িতে ছিল। সে সময় ওর চাচাত ভাবি, সে আবার ওর বড় মামার মেয়ে। তার সঙ্গে গল্প করতে করতে নতুন পুকুরের কথা উঠতে ভাবি বলল, তুমি জান না, আবুল মামা অনেক বছর হল স্ত্রী-ছেলেমেয়ে নিয়ে সেখানে বাস করছে। নতুন পুকুরে দমকল বসিয়ে পানি ছিঁচে মাছ ধরে বিক্রি করে পাড় মেরামত করেছে, নানারকম ফল-পাকড়ের গাছও লাগিয়েছে। সে সব গাছ এখন ফলছে। সাধু খাঁকে পাড়া সুবাদে সেলিম নানা ও তার ছেলেদের মামা বলত। সব ভাইয়েদের মধ্যে আবুল মামা সেলিমকে ভীষণ স্নেহ করত।
ভাবির কথা শুনে সেলিম খুব অবাক হয়ে ভাবির মুখের দিকে অবিশ্বাস্য দৃষ্টিতে চেয়ে রইল।
সেলিমের অবস্থা দেখে ভাবি মৃদু হেসে বলল, খুব অবাক হয়েছ না? শুনে আমরাও খুব অবাক হয়ে একদিন দেখতে গিয়েছিলাম।
সেলিম বলল, ঐ পুকুরে তো জোঁকা আছে! যে পুকুরে জোঁকা থাকে, তার পানি তো ছেঁচা যায় না। আবুল মামা ছিঁচল কি করে?
ভাবি বলল, আমি সে কথা তোমার ভাইয়াকে জিজ্ঞেস করতে অনেক কিছু বলেছিল। অত কথা আমার মনে নেই। তোমার ভাইয়াকে জিজ্ঞেস করে জেনে নিও।
সেলিম ভাইয়াকে জিজ্ঞেস না করে পরের দিন সকালে নাস্তা খেয়ে আবুল মামার কাছে সব কিছু জানার জন্য রওয়ানা হল। সেখানে পৌঁছে পুকুর পাড়ের পরিবেশ দেখে আর একবার অবাক হল। দক্ষিণ দিকের পাড় ছাড়া তিন দিকের পাড়ে অনেকগুলো ঘর-বাড়ি। মাটি ফেলে পাড়গুলো অনেক চওড়া করা হয়েছে। তিন পাড়ে তিনটে গোয়াল ঘর। গোয়াল ঘরের সামনে গরু-ছাগল বাঁধা। প্রত্যেক ঘরের সামনে অনেক খানি করে উঠোন। আবুল উঠোনে বাঁশের ঝুড়ি বনুছিল। সেলিম কাছে গিয়ে সালাম দিয়ে বলল, আমাকে চিনতে পারছেন মামা?
প্রায় বিশ বছর পর আবুল মামাকে সেলিম চিনতে পারলেও তাকে চিনতে আবুলের একটু সময় লাগল। হাতের কাজ বন্ধ করে সালামের উত্তর দিয়ে সেলিমের দিকে কিছুক্ষণ তাকিয়ে থেকে বলল, তুমি আফ্রিদা বুবুর ছেলে সেলিম না?
হ্যাঁ মামা, আমি সেলিম।
আবুল মামা সামনে একটা টুল দেখিয়ে বসতে বলে উৎফুল্ল কণ্ঠে বেশ উঁচু গলায় বলল, এই তোমরা কে কোথায় আছ, তাড়াতাড়ি এখানে এস, ঢাকা থেকে আমার এক ভাগ্না এসেছে।
কিছুক্ষণের মধ্যে সব ঘর থেকে ছেলে, মেয়ে, জামাই ও নাতি নাতনিরা এসে সেলিমের চারপাশে দাঁড়িয়ে কৌতুহল দৃষ্টিতে তাকিয়ে রইল।
আবুল মামা সবার সঙ্গে সেলিমের পরিচয় করিয়ে দিয়ে বলল, জান সেলিম, আমি তোমাদের ঘরে গিয়ে আফ্রিদা বুবুর কাছে তোমার খবর নেই। তুমি দু’তিন বছর ছাড়া কয়েক দিনের জন্য এসে চলে যাও, সে কথাও জানি। মনে করেছিলাম, আমাদের কথা তুমি ভুলেই গেছ।
সেলিম বলল, আপনার কথা ভুলি নি মামা। পনের বিশ দিনের ভিসা নিয়ে আসি, সবার সঙ্গে দেখা করতে যাওয়া হয়ে উঠে না।
কবে এসেছ?
পরশু দিন।
এবারে কতদিন থাকবে?
এক মাসের ভিসা নিয়ে এসেছি। কাল ভাবির কাছে শুনলাম, আপনি অনেক বছর আগে এখানে এসে বাস করছেন। পুকুরও কাটিয়েছেন। এই পুকুর সম্পর্কে ছোটবেলা থেকে অনেক কথা শুনে এসেছি। তাই আপনার কাছে সবকিছু জানার জন্য এলাম।
আবুল মামা হেসে উঠে বললেন, তুমি যা শুনেছ আমিও তা শুনেছি। তবে বিশ্বাস করি নি। তারপর মামিকে উদ্দেশ্য করে বলল, সেলিমকে কিছু খেতে দাও।
সেলিম বলল, নাস্তা খেয়ে এসেছি, এখন কিছু খাব না। ফিরে যাওয়ার সময় না হয় কিছু খাব। এখন বলুন, এখানে এসে যে বসবাস করছেন, কোনো রকম অসুবিধা হচ্ছে না? তা ছাড়া পুকুর কাটানোর ব্যাপারটা শুনেও খুব অবাক হয়েছি।
আবুল মামা সবাইকে চলে যেতে বলে ঝুড়ি বোনার কাজ শুরু করে বলল, সে সব অনেক কথা, বলতে অনেক সময় লাগবে।
সেলিম বলল, যতই সময় লাগুক আপনি বলুন।
আবুল মামা বলতে শুরু করল, তুমি বোধ হয় তখন বাংলাদেশে চলে গেছ। আমি প্রথমে এখানে একটা বেড়ার ঘর করে তোমার মামি ও দু’টো ছোট ছেলেমেয়ে নিয়ে থাকতে লাগলাম। আর বন জঙ্গল কেটে তরিতরকারীর চাষ করতাম। বর্ষাকালে খালে পাটা মেরে মগরী ও বড় বড় পাং বসিয়ে মাছ ধরে প্রচুর আয় করতাম। একবার শীতকালে যখন খালের পানি একদম কমে গেল তখন একদিন জিওল মাছ ধরার জন্য পালা দিলাম। রাত বারটার সময় তোমার মামিকে নিয়ে এসে দেখি, পালাতে প্রচুর জিওল মাছ লাফিয়ে পড়েছে। আমি বড় বালতি নিয়ে এসেছিলাম। সেটা মাছে ভরে যেতে তোমার মামিকে বললাম, তুমি এখানে থাক, আমি মাছটা রেখে আসি। তোমার মামি বলল, এত রাতে একা এখানে থাকতে আমার খুব ভয় করবে। আমিও তোমার সঙ্গে যাই। সে দিন ছিল পূর্ণিমার রাত। বললাম, কিসের ভয়? ঐতো ঘর দেখা যাচ্ছে। আমি যাব আর আসব। তারপর আমি মাছের বালতি নিয়ে ঘরে বড় গামলায় পানি দিয়ে মাছগুলো তাতে ঢেলে একটা টিন চাপা দিচ্ছি, এমন সময় তোমার মামির ভয়ার্ত চিৎকার একবার শুনতে পেলাম। আমি দৌঁড়ে এস দেখি, তোমার মামি অজ্ঞান হয়ে পড়ে আছে। তাকে পাঁজাকোলা করে ঘরে নিয়ে এসে মাথায় পানি ঢেলে জ্ঞান ফিরিয়ে জিজ্ঞেস করলাম, কি হয়েছিল বলতো? বলল, তুমি চলে যেতে আমি তোমার দিকে তাকিয়ে ছিলাম। তারপর পালার দিকে তাকিয়ে দেখি বিরাট দৈত্যের মতো কে একজন খালের দু’পাশে দু’পা রেখে নিচু হয়ে হাত দিয়ে পালা থেকে মাছ তুলে তুলে খাচ্ছে। আমি ভয়ে চিৎকার করে উঠি। তারপর কি হয়েছে জানি না। বললাম, কই, আমি গিয়ে তো কিছুই দেখলাম না। অবশ্য তোমার চিৎকার আমি শুনেছি। ঠিক আছে, তুমি ঘরেই থাক। আমি খাল পাড়ে যাই। তোমার মামি তো কিছুতেই যেতে দেবে না। শেষে সে ঘুমিয়ে পড়ার পর আমি যাই। তারপর থেকে আজ পর্যন্ত তোমার মামি কিছুই দেখে নি। আর আমিও কোনো কিছুই দেখি নি।
সেলিম জিজ্ঞেস করল, গোসল করেন কোথায়?
কেন? ঐ পুকুরে। অবশ্য বছর দুই তোমার মামি পুকুরে নেমে গোসল করে নি। ঘাটে বসে বাটি ডুবিয়ে নিজে গোসল করেছে আর ছেলেমেয়েদেরকেও করিয়েছে। এখন তো সবাই পুকুরে সাঁতার কেটে গোসল করে।
সেলিম আবার জিজ্ঞেস করল, পুকুর কাটালেন কি করে? শুনেছি, যে পুকুরে জোঁকা থাকে, সে পুকুরের পানি নাকি ছিঁচে শেষ করা যায় না?
আমিও শুনেছি; কিন্তু বিশ্বাস করি নি। তাই চিন্তা করলাম, বহুকাল আগের কাটান পুকুর, নিশ্চয় প্রচুর নানা পদের বড় বড় মাছ আছে। পুকুরটা ছিচেঁ মাছ বিক্রি করে পুকুর কাটিয়ে পাড় বাঁধব, নানা রকম গাছপালা লাগাব। চিন্তা করলে তো হবে না, পুকুরটা ছিঁচতে অনেক টাকা লাগবে। তখন টাকা পয়সা তেমন আমার ছিল না। তাই ইচ্ছা থাকলেও উপায় ছিল না। এই তো মাত্র বছর পাঁচেক আগে আল্লাহ আমার আশা পূরণ করেছে। ততদিন আরো ছেলেমেয়ে হয়েছে। নাতি নাতনি হয়েছে। ছেলে ও জামাইদের সঙ্গে আলাপ আলোচনা করে একদিন চারপাড়ে চারটে দমকল বসিয়ে পানি ছিঁচতে শুরু করলাম। প্রথম দিন সকাল থেকে রাত বারটা পর্যন্ত দমকল চালিয়ে দেখি প্রায় তিন হাত পানি কমে গেছে। ভাবলাম, এবার মেশিন বন্ধ রাখি। কাল সকাল থেকে আবার চালাব।
সকালে ঘুম থেকে উঠে দেখি, যতটা পানি কমে ছিল, ঠিক ততটা আবার ভরে গেছে। তিন দিন দমকল চালিয়ে একই রকম হতে দেখে আমারও শোনা কথার উপর বিশ্বাস জন্মাল। কি করব না করব ভেবে একদিন দমকল বন্ধ রাখলরাম। ঐ দিন রাতে স্বপ্নে দেখলাম, কে যেন একজন আমাকে বলছে, বছরের পর বছর ছিঁচলেও তুই পুকুর শুকাতে পারবি না। যদি আমার কথা শুনে সেই মতো কাজ করিস, তা হলে তোর ইচ্ছা পূরণ হবে।
বললাম, কি করতে হবে বলুন, আমি করব।
কাল সকালে আধ মন ভালো রসগোল্লা পুকুরে ছুঁড়ে ছুঁড়ে ফেলবি। তারপর দমকল চালাবি। চব্বিশ ঘন্টা চালিয়ে বন্ধ করে দিবি। দেখবি অনেকটা পানি কমে গেছে। তখন দক্ষিণ পশ্চিম কোনে পানির কিনার ধরে বিশ ফুট লম্বা ও দশ ফুট চওড়া ইটি দিয়ে গেঁথে পাকা চৌবাচ্চা করবি। তারপর যখন দেখবি চৌবাচ্চা আপনা থেকে পানিতে ভরে গেছে তখন দম কল চালাবি। আর শোন, দমকল এক মিনিটও বন্ধ রাখবি না। পাঁচ দিন পাঁচ রাত এক নাগাড়ে চললে পুকুর শুকিয়ে যাবে। মাছ ধরার পর যদি পুকুরের পাঁক দিয়ে পাড় মেরামত করতে চাস করবি। তারপর একদিন রাত বারটার সময় ঐ চৌবাচ্চার পুকুরের দিকের দেয়াল ভেঙ্গে দিলে পানিতে পুকুর ভরে যাবে।
স্বপ্নটা দেখার পর ঘুম ভেঙ্গে গেল। তারপর আর ঘুম হল না। বাকি রাতটুকু জেগে কাটালাম। সকালে ফজরের নামায পড়ে বাজারে গিয়ে আধমণ রসগোল্লা কিনে এনে পুকুরে ছুঁড়ে ছুঁড়ে ফেললাম। তারপর চারটা দমকল স্টার্ট দিলাম। চব্বিশ ঘন্টা পর সব দমকল বন্ধ করে দিলাম। দেখলাম, পানি অনেকটা কমেছে। তখন রাজ মিস্ত্রি এনে পুকুরের দক্ষিণ পশ্চিম কোনে বিশ ফুট লম্বা ও দশ ফুট চওড়া চৌবাচ্চা করলাম। তারপর সেটা পানিতে ভরার অপেক্ষায় রইলাম। পরের দিন সকালে চৌবাচ্চা পানিতে ভরে রয়েছে দেখে চারটে দমকল আবার চালিয়ে দিলাম। একটানা পাঁচ দিন পাঁচ রাত দমকল চলার পর পরের দিন বেলা বারটার দিকে পুকুরের পানি একেবারে কমে গেল। সব ছেলেমেয়ে ও জামাইদের নিয়ে মাছ ধরতে শুরু করলাম। বড় বড় রুই, কাতলা, মৃগেল, কালবোস, চিতল, বোয়াল ও ভেটকী মাছ প্রায় সাত আটমণ হল! সেগুলো বাগনানে মাছের আড়তে পাঠিয়ে দিলাম বিক্রি করা জন্য। তারপর শিঙ্গি, মাগুর, কই, সোল মাছও প্রায় একমন ধরা হল। রাত হয়ে গিয়েছিল বলে সেগুলো বড় বড় গামলায় জিলিয়ে রেখে বান ও পেকাল মাছ ধরার জন্য দু’টো হ্যাসাক লাইটের ব্যবস্থা করলাম। রাত বারটা পর্যন্ত প্রচুর বান, প্যাকাল ধরে সবাই খুব ক্লান্ত হয়ে পড়লাম। গোসল করে খেয়েদেয়ে পশ্চিম দিকের পাড়ে খেজুর পাটি বিছিয়ে বিশ্রাম নেওয়ার সময় বড় ছেলে আলিকে বললাম, তুই জেগে থাক, আমরা কিছুক্ষণ ঘুমিয়ে নিই। ফজরের সময় আমাদের জাগাবি। নামায পড়ে বান, প্যাকাল মাছ আবার ধরব। তখন না হয় তুই ঘুমাস।
মেয়েরা ছোট ছেলেমেয়ে নিয়ে ঘরের ভিতর ঘুমাল। আর আমরা ঘরের বাইরে পুকুর পাড়ে ঘুমিয়ে পড়লাম। রাত সাড়ে তিনটের সময় আলির আর্তচিৎকারে আমার ঘুম ভেঙ্গে গেল। আলি আমাদের কাছ থেকে একটু দূরে একটা জল চৌকিতে বসে ছিল। আর হ্যাসাক লাইট দু’টো দু’পাশের পাড়ে জ্বলছিল। চিৎকার শুনে আলির দিকে তাকিয়ে দেখি, জল চৌকিতে আলি বসে নেই। তাড়াতাড়ি করে সে দিকে গিয়ে দেখি, আলি দক্ষিণ পূর্ব কোনের অল্প দূরে লম্বা হয়ে পড়ে আছে। কাছে এসে নাম ধরে ডেকে সাড়া না পেয়ে গায়ে হাত রেখে নাড়া দিয়ে বুঝতে পারলাম অজ্ঞান হয়ে গেছে।
ততক্ষণে অন্য ছেলেরা ও জামাইরা এসে গেছে। তাদেরকে আলির অজ্ঞান হওয়ার কথা বলে মাথায় পানি ঢালতে বললাম।
কিছুক্ষণ পানি ঢালাল পর আলির জ্ঞান ফিরে এল। আমি জিজ্ঞেস করলাম, কি হয়েছিল? তুই অমন করে চিৎকার করে উঠেছিলি কেন?
আলি কিছুক্ষণ সবাইয়ের মুখের দিকে তাকিয়ে থেকে বলল, তোমরা সবাই ঘুমিয়ে পড়ার পর আমারও ঘুম পাচ্ছিল। তাই বেশ কিছুক্ষণ হাঁটা হাঁটি করে এসে জল চৌকিতে বসে পুকুরের দিকে তাকাতে দেখতে পেলাম, খানা বাড়িতে যেরকম তামার বড় বড় ডেগচীতে রান্না হয়, সে রকম একটা ডেগচী কাদা ফুঁড়ে বেরিয়ে দক্ষিণ পূর্ব দিকের পাড়ের কোন দিয়ে উঠে চলে যাচ্ছে। প্রথমে আমার মনে হল, আমি স্বপ্ন দেখছি না তো? ভালো করে চোখ রগড়ে আবার পুকুরের দিকে তাকালাম, দেখি ঐ রকম আর একটা ডেগচী আগেরটার মতো ঐ একই দিকে চলে যাচ্ছে। এভাবে আরো একটা ডেগচী চলে যেতে দেখে ভাবলাম, ডেগচী তো আর নিজে নিজে চলে যেতে পারে না, নিশ্চয় লোকজন ধরে নিয়ে যাচ্ছে। হঠাৎ মনে হল, আমি হয়তো ঘুমিয়ে পড়েছিলাম, সেই সময় পাশের গ্রামের লোকজন এসে বান, প্যাকাল মাছ ধরে ডেগচীতে ভরে নিয়ে চলে যাচ্ছে। ভালো করে তাকিয়েও কোনো লোকজন দেখতে পেলাম না। তবু আমি পা পা করে এগিয়ে গেলাম; কিন্তু লোকজন তো দূরের কথা তিনটে ডেগচীও নেই। হঠাৎ দৈত্যের মতো বিকট চেহারার একজনকে দাঁতমুখ খিঁচিয়ে আমার দিকে আসতে দেখে ভয়ে আমি চিৎকার করে উঠি। তারপর কি হয়েছে জানি না।
তখন আমার দাদির কথা মনে পড়ল, “দাদি একদিন বলেছিল এই নতুন পুকুরে ও রায় দিঘীতে জোঁকা আছে। জোঁকারা পাঁকের ভিতর ডেগচীতে করে ধনদৌলত লুকিয়ে রাখে। আরো বলেছিল, জোঁকা হল জিন। জিনেরা পানির নিচেও যেতে পারে।”
এখন আলির কথা শুনে বুঝতে পারলাম, জিনেরা তাদের ধনদৌলতের ডেগচী তুলে নিয়ে রায় দিঘীতে চলে গেছে। রায় দিঘীর কথা এজন্য মনে হল, এখান থেকে ঐ দিঘী এক মাইল দক্ষিণে। তখন সবাইকে দাদির মুখে শোনা কথা বলে বললাম, আলি যদি ডেগচী দেখার জন্য ঐদিকে না যেত, তা হলে জিন ওকে ভয় দেখাত না। তারপর আমরা কেউ আর ঘুমালাম না। ফজরের সময় হতে নামায পড়ে পুকুরের ঐ কোনের দিকে গিয়ে ডেগচীগুলো পাঁকের উপর দিয়ে যাওয়ার স্পষ্ট দাগ দেখতে পেলাম। সবাইকে বললাম, আলি যা দেখেছে তা সত্য। তবে এখন আর ভয় পাওয়ার কিছু নেই বলে আমি প্রথমে পুকুরের কাদায় নেমে প্যাকাল মাছ ধরতে শুরু করলাম। আমার দেখাদেখি সবাই আবার মাছ ধরতে নামল। প্রায় সারাদিন মাছ ধরলাম। বিকেলের দিকে গত কালের ধরা জিলোনো জিওল মাছ ও আজকের ধরা মাছ মিলিয়ে প্রায় তিন মণ হল। ঘরে খাওয়ার জন্য আধমণের মতো রেখে সব মাছ আড়তে বিক্রি করার জন্য পাঠিয়ে দিলাম। মাছ বিক্রির টাকা দিয়ে প্রায় একমাস পুকুরের পাঁক তুলে চারদিকের পাড় মেরামত করি ও পাড়ের উপরে ফেলি। তারপর একদিন রাত বারটার সময় চৌবাচ্চার পুকুরের দিকের দেয়াল ভেঙ্গে দিলাম। সকালে উঠে সবাই দেখলাম পানিতে পুকুর ভরে গেছে।
তারপর মামা মামিকে ডেকে সেলিমকে নাস্তা দিতে বললেন।
সেলিম নাস্তা খেতে খেতে বলল, আশপাশের গ্রাম তো এখান থেকে এক মাইল দূরে। ঐ এক মাস পানি কোথায় পেলেন?
আবুল মামা বলল, ঐ চৌবাচ্চা থেকে বালতিতে করে পানি তুলে সবাই গোসল করেছি, খেয়েছি ও কাপড়-চোপড় ধোয়া-ধুয়ী করেছি।
এটা খুব আশ্চার্য ঘটনা, তাই না মামা?
হ্যাঁ, খুব আশ্চার্য ঘটনা। তবে রায়দিঘী কাটানর ঘটনা আরো আশ্চার্যজনক।
অবাক কণ্ঠে সেলিম বলল, রায়দিঘীও কাটান হয়েছে?
তবে আর বলছি কি?
ঘটনাটা বলুন না মামা শুনি।
আবুল মামা বলতে শুরু করল, রায়দিঘী যে কয়েকশ একর জায়গা নিয়ে তা তো তুমি জান। দিঘীটার পশ্চিম পাড় ছাড়া বাকি তিন দিকে প্রচুর লোকজন বাস করে। তারা ঐ দিঘীর পানি সব রকমের কাজে ব্যবহার করে। কতকাল আগে কে দিঘীটা কাটিয়েছিল, তা কেউ বলতে পারে না। দিঘীর মাঝখান দিয়ে প্রায় তিন ভাগ চর পড়ে গিয়েছিল। বছর তিনেক আগে সরকার মাছ চাষ করার জন্য দিঘীটা কাটাবার টেন্ডার আহবান করে। কিন্তু এত বড় দিঘী কাটাতে কত কোটি কোটি টাকার দরকার? তাই কেউ টেন্ডার সাবমিট করল না। শেষে সরকার নিজে কাটাবার ব্যবস্থা করে ঠিকাদার নিযুক্ত করল। ঠিকাদার যখন আট দশটা দমকল বসাল পানি ছেঁচার জন্য তখন সেও আমার মতো স্বপ্ন দেখল। তবে তাকে পাঁচমণ মিষ্টি দিঘীর পানিতে ফেলতে বলেছিল। আর দিঘীর পূর্বদিকের পাড়ের কিনারে পঞ্চাশ ফুট লম্বা ও ত্রিশ ফুট চওড়া পাকা চৌবাচ্চা করতে বলেছিল। দিঘীটা কাটাতে প্রতিদিন পাঁচশ লোক কাজ করত। কাজ শেষ করতে সময় লেগেছিল প্রায় দেড় বছর। তিন পাড়ের মানুষ ঐ পঞ্চাশ ফুট লম্বা ও ত্রিশ ফুট চওড়া চৌবাচ্চার পানি দেড় বছর ব্যবহার করেছে। দিঘী কাটার পর কাজ যেদিন শেষ হল। তার পরের দিন সকালে অবাক হয়ে সবাই দেখল, চৌবাচ্চা নেই; আর পুরো দিঘীতে পানি থৈ থৈ করছে।ফায়সালদের গ্রামে অনেকগুলো পাড়া। যেমন খাঁ পাড়া, সেখ পাড়া, মল্লিক পাড়া, কটালি পাড়া, গাড়োয়ান পাড়া, বোস পাড়া ও পাত্র পাড়া। ফায়সাল সেখ পাড়ার ছেলে।
সব পাড়ার সমবয়সী ছেলেদের সঙ্গে খাঁ পাড়ার ছেলেদের খুব সদ্ভাব ও বন্ধুত্ব। খাঁ পাড়ার শেষ প্রান্তে মাঠের ধারে খেলার মাঠ। সেখানে প্রতিদিন বিকেলে সব পাড়ার ছেলেরা ফুটবল, হা-ডুডু, বৌ- বসন্তসহ নানা রকম খেলাধুলা করে। গরিব ঘরের কয়েকজন ছাড়া ওরা সবাই গ্রাম থেকে প্রায় দু’মাইল দূরে হাই স্কুলে পড়ে। তাদের মধ্যে কেউ এইটে, নাইনে ও টেনে পড়ে।
খাঁ পাড়াতে সরকারী প্রাইমারি স্কুল ও কুরআনিয়া মাদ্রাসা আছে। স্কুল ও মাদ্রাসার সামনে অনেক খানি খালি জায়গা। সেখানে দিনের বেলা স্কুলের ছাত্র-ছাত্রীরা খেলাধুলা করে। আর রাত্রে পাড়ার ছেলেরা বসে গল্প গুজব করে। খাঁ পাড়ার মহিম ধনী ঘরের ছেলে। তাই তাকে সবাই মেনে চলে।
মাধ্যমিক পরীক্ষার পর একদিন সব পাড়ার আট দশজন ছেলে গল্প করতে করতে কে কত সাহসী, সে কথা আলাপ করতে লাগল। এক সময় বোষ পাড়ার সমর বলল, আমার বড়দার খুব সাহস। সে গভীর রাতে একা মড়াচির থেকে ঘুরে আসে। তোদের কারো এরকম সাহস আছে?
শেখ পাড়ার ফায়সাল বেশ লম্বা চওড়া। স্বাস্থও খুব ভালো। এখনই তাকে যুবকদের মতো দেখায়। আর সে যে খুব দুরন্ত, তা গ্রামের সবাই জানে। সমরের কথা শুনে বলে উঠল, তোর বড়দা নিশ্চয় অমাবশ্যার রাতে মড়াচিরে ঘুরতে যাই নি। ঐ রাতে গেলে না হয় বুঝতাম তোর বড়দা সত্যিই সাহসী। তা ছাড়া তার বয়স আমাদের থেকে অনেক বেশি। আমাদের মতো বয়সে গেলে তোর বড়দার কত সাহস দেখা যেত।
পাত্র পাড়ার অজিত বলল, ফায়সাল ঠিক কথা বলেছে।
কটালি পাড়ার রহিম বলল, আমার মেজদা ভীষণ সাহসী। সে রাত বারটা একটার সময় করবস্থানের পাশের রাস্তা দিয়ে প্রতিদিন আসে। রহিমের মেজ ভাই কলকতায় ডেলী পেসেঞ্জারী করে। তাই ফিরতে অনেক রাত হয়ে যায়।
গাড়োয়ান পাড়ার রাসেদ কিছু বলতে যাচ্ছিল। তাকে থামিয়ে দিয়ে মহিম বলল, কার বড়দা, কার মেজদা সাহসী, সে কথা আলাপ করে কি হবে? আমাদের মধ্যে কার কত সাহস সেটাই বল।
তার কথা শুনে সবাই চুপ করে গেল। কিছুক্ষণ অপেক্ষা করে মহিম আবার বলল, কিরে কেউ কিছু বলছিস না যে? আমাদের মধ্যে কারো তা হলে সাহস নেই?
মল্লিক পাড়ার তৈয়ব বলল, আগে তুই বল, তোর কত সাহস।
মহিম হেসে উঠে বলল, আমি রাতের যে কোনো সময়ে যে কোনো জায়গায় যেতে পারি, ডাব গাছে উঠে ডাব পেড়ে খেতে পারি, তরমুজ বাগান থেকে তরমুজ তুলে আনতে পারি, বিলে গিয়ে মাছ ধরতে পারি। তবে মড়াচিরে বা কবরস্থানে গভীর রাতে যাওয়ার সাহস আমার নেই।
মহিমের কথা শুনে দু’তিনজন ছাড়া সবাই হো হো করে হেসে উঠল।
দু’তিন জনের মধ্যে মহিমের চাসতো ভাই মসারেফ ছিল। সে বলল, তোরা যে মহিমের কথা শুনে হেসে উঠলি, তোরা কেউ গভীর রাতে একা একা ঘরের বাইরে বেরোতে পারবি? ডাব গাছে উঠে ডাব পাড়তে পারবি? বিল থেকে মাছ ধরে আনতে পারবি?
কেউ কিছু বলার আগে ফায়সাল বলল, আমি পারব। শুধু তাই নয়, রাত বারটা একটার সময় কবরস্থানেও যেতে পারব।
মসারেফ বলল, মুখে অমন কথা সবাই বলতে পারে। কাজ করে দেখালে না হয় বোঝা যেত তোর কত সাহস।
তার কথা শুনে ফায়সাল বলল, দেখতে চাইলে কাজ করেই দেখাব।
সমর বলল, অমাবশ্যার রাতেও যেতে পারবি?
ফায়সাল বলল, হ্যাঁ পারব।
ফায়সালের সঙ্গে মহিমের একটু বেশি মাখামাখি। তাই তার বিপদ হতে পারে ভেবে শঙ্কিত হল। বলল, অমাবশ্যার রাতে যাওয়ার দরকার নেই, অন্য যে কোনো দিন রাত একটার সময় গেলেই চলবে।
কেউ কিছু বলার আগে ফায়সাল দৃঢ়স্বরে বলল, না, অমাবশ্যার রাতে একটার সময়েই যাব।
এবার রহিম বলল, তা হলে পাকা কথা দিলি তো?
ফায়সাল বলল, পাকা কথা আবার কি? যা বললাম তা করেই দেখাব।
অজিত বলল, পরশু দিন অমাবশ্যা। ঐ দিন রাতে খেয়েদেয়ে আমরা এখানে আসব। রাত একটার সময় ফায়সাল কবরস্থানে যাবে।
সবাই এক সঙ্গে বলে উঠল, তাই হবে।
মসারেফ বলল, ফায়সাল যে কবরস্থানেই যাবে, তা আমরা জানব কেমন করে? অন্য জায়গা থেকে ঘুরে এসেও তো বলতে পারে কবরস্থানে গিয়েছিলাম।
কটালী পাড়ার বসির বলল, সে ব্যবস্থা আমি করব।
মসারেফ বলল, তুই মনে হয় ওর পিছে পিছে গিয়ে দেখবি?
সমর বলল, তা হলে তো ও আর একা গেল কি করে?
রসির বলল, তোরা যা ভাবছিস তা নয়। আমি একটা বাঁশের খুঁটো আর একটা মুগুরু নিয়ে আসব। ফায়সাল ঐ দু’টো নিয়ে গিয়ে কবরস্থানে মুগুরু দিয়ে খুঁটোটা পুঁতে ফিরে এলে আমরা সবাই মিলে গিয়ে খুঁটো কবরস্থানে পুঁতেছে কি না দেখব।
এবার সবাই একসঙ্গে বলে উঠল, তুই ঠিক বলেছিস।
মহিম ফায়সালকে বলল, কি রে, তুই খুঁটো পুঁতে আসতে পারবি তো?
ফায়সাল বলল, পারব না কেন? এটা তো সহজ কাজ। আমি তো ভেবেছি, ভাঙ্গা কবরের একটা বাঁশ এনে তোদেরকে দেখাব।
তা হলে আজ উঠা যাক বলে মহিম দাঁড়িয়ে উঠে বলল, সবাই মনে করে পরশুদিন রাত এগারটার দিকে এখানে আসবি।
সবাই চলে যাওয়ার পর ঘরে আসার সময় মসারেফকে মহিম বলল, অমাবশ্যার দিন রাত একটার সময় কবরস্থানে যাওয়া চাট্টিখানি কথা নয়। যদি ফায়সালের কোনো কিছু হয়, তা হলে কি হবে? আমার মনে হয় কথাটা ছোট আব্বাকে জানান ভালো।
মসারেফ বলল, ছোট আব্বা শুনলে রেগে যাবে। ফায়সালকে কবরস্থানে যেতে দেবে না।
মহিম বলল, ধর ফায়সাল করবস্থানে গিয়ে কোনো কিছু দেখে জ্ঞান হারিয়ে ফেলল, তখন তো ও আর ফিরে আসতে পারবে না। আমরা ওর জন্য কতক্ষণ অপেক্ষা করব? বেশি দেরি হলে কি হল না হল দেখার জন্য আমাদেরকে তো সেখানে যেতে হবে? আমাদের সবার সাহসের যে দৌড়? একজন বয়স্ক লোক ছাড়া আমরা কি যেতে পারব? না যাওয়াটা ঠিক হবে?
মসারেফ বলল, কথাটা তুই ঠিক বলেছিস। ছোট আব্বা খুব সাহসী। তাকেই জানাতে হবে।
মহিম বলল, ছোট আব্বা আমাকে খুব ভালোবাসে। আমি বললে না করবে না।
মহিমের ছোট আব্বা ছাত্র জীবনে সংসারের কাজ নিয়ে মেতে থাকত বলে তার দাদাজী বাঁকড়ায় এক আত্মীয়ের বাড়িতে রেখে ক্লাস নাইনে ভর্তি করেন। সেখানেও তেমন পড়াশোনা করত না। যাত্রা, থিয়েটার নিয়ে মেতে থাকত। যাত্রায় একবার টিপু সুলতানের পাঠ ও করেছিল। সেখানে নিয়মিত ব্যায়াম করত। পাঁচ সের করে দশ সের ওজনের দু’টো কাঠের মুগুর ভাঁজত। তার শরীর ছিল বুলেটের মতো। শেষ পর্যন্ত ম্যাট্রিকে ফেল করে ঘরে চলে আসে। আর পড়াশোনা করে নি। চাষবাস করে।
ছোট আব্বা ছয় সাত বছরের বড় হলেও মহিমের সঙ্গে বন্ধুর মতো ব্যবহার করে। পরের দিন সকালে ঘটনাটা বলে তাকেও তাদের সঙ্গে থাকতে বলল।
ছোট আব্বা শুনে খুব রাগারাগি করে বলল, এরকম করা তোদের মোটেই উচিত হয় নি। ফায়সাল যদি কবরস্থানে গিয়ে ভয়ে হার্টফেল করে, তা হলে ওর বাপ তোদের সবাইকে দোষী করবে। আর আমি যদি তোদের সঙ্গে থাকি, তা হলে আমাদের ও সেখ পাড়ার মুরুব্বীরা আমাকেও দোষী করবে।
মহিম বলল, আমরা যে সেকথা ভাবিনি তা নয়। তবে ফায়সাল যে ধরনের ছেলে, কোনো কারণে জ্ঞান হারালেও হার্টফেল করবে না।
তারপর অনেক কাকুতি মিনতি করতে ছোট আব্বা রাজি হয়ে বলল, ঠিক আছে, আমি তোদের সঙ্গে থাকব। তবে কথাটা কাউকে বলবি না। আর শোন, আমি তোদের সঙ্গে থাকলেও কিছুটা দূরে থাকব। ফায়সালের ফিরতে যদি সত্যি সত্যি দেরি হয়, তা হলে তোদের কাছে এসে জিজ্ঞেস করব, এত রাতে তোরা এখানে কি করছিস? তখন তুই যা বলার বলিস।
মহিম চিন্তা করে দেখল, ছোট আব্বা ঠিক কথাই বলেছে। তাই বলল, ঠিক আছে, তুমি যা বললে তাই করো।
কথাটা মহিম এক সময় মসারেফকে বলে অন্য কাউকে জানাতে নিষেধ করে দিল।
আজ অমাবশ্যার রাত। রাতে খাওয়ার পর এগারটার সময় বন্ধুরা সবাই একে একে স্কুলের সামনের মাঠে হাজির হয়ে গল্প করতে লাগল।
অমাবশ্যার কারণে চারপাশ এতই অন্ধকার যে, তিন চার হাত দূরে কি আছে না আছে ঠিকমতো দেখা যাচ্ছে না। তাদের গল্পের বিসয়বস্তু হল, ফায়সালকে নিয়ে। সে কি কবরস্থানে গিয়ে খুঁটো পুঁতে আসতে পারবে? না কিছুদুর গিয়ে ভয় পেয়ে পালিয়ে আসবে? আর যদি ঘটনাটা মুরুব্বীরা জেনে যায়, তা হলে সবাইকে তাদের কাছে বকুনী খেতে হবে। এইসব কথা বলাবলি করছে আর মহিম মাঝে মাঝে রেডিয়াম ডায়েলের হাত ঘড়ি দেখছে।
বসির একটা বাঁশের খুঁটো ও একটা মুগুর এনেছে। মহিমকে ঘড়ি দেখতে দেখে জিজ্ঞেস করল, কটা বেজেছে রে?
মহিম বলল, সাড়ে বারটা।
বসির বলল, একটা বাজার দরকার নেই, এখনই ফায়সাল যাক।
তার কথা শুনে সবাই বলে উঠল, তাই ফায়সাল যাক।
ফায়সাল যাওয়ার জন্য তৈরি ছিল। খুঁটো আর মুগুর নিয়ে কবরস্থানের দিকে চলে গেল। তার নিজের সাহস ও মনোবলের উপর দৃঢ় আস্থা আছে। সে জানে মনের ভেতর সামান্য ভয়কে প্রশ্রয় দিলে বন্ধুদের সঙ্গে করা চ্যালেঞ্জে বিজয়ী হতে পারবে না। যেভাবেই হোক তাকে বিজয়ী হতেই হবে। তাই মনকে সাহস জোগাবার জন্য ভাবতে লাগল, ভূত, পেত বলে আসলে কিছু নেই। এসব মানুষকে ভয় দেখাবার জন্য মানুষই আবিস্কার করেছে। নির্ভয়ে কাজটা করে বিজয়ী হয়ে ফিরে আসতে হবে। এইসব ভাবতে ভাবতে এক সময় কবরস্থানের কাছে এসে দাঁড়িয়ে পড়ল। তারপর চারপাশে তাকিয়ে অন্ধকারের জন্য কিছু দেখতে না পেয়েও মনকে সাহস দেওয়ার জন্য বলল, কই, দেখছিস তো কেউ কোথাও নেই? নে তাড়াতাড়ি কাজটা সেরে ফিরে যেতে হবে। ওদের দেখিয়ে দেব ফায়সালের সাহস কত? তারপর কবরস্থানে ঢুকে বসে পড়ে খুঁটোটা মুগুর দিয়ে মাটিতে পুঁতে দিল। কাজটা শেষ করে বিজয়ের আনন্দে উল্লাসিত হয়ে ফায়সাল যেই দাঁড়াতে গেল তখনই অনুভব করল, কেউ যেন মাটির নিচ থেকে ওর পরনের লুঙ্গী টেনে ধরে রেখেছে।
কথাটা মনে হতে ফায়সাল ভীষণ ভয় পেল। তার সমস্ত চিন্তা শক্তি মুহূর্তের মধ্যে হারিয়ে ফেলল। তখন ঘোর অন্ধকারের মধ্যেই দেখতে পেল, দলকে দল মানুষের কঙ্কাল যেন নাচতে নাচতে, হাসতে হাসতে ওর দিকে এগিয়ে আসছে আর নানারকম মন্তব্য করছে। কি মন্তব্য করছে বুঝতেও পারছে না। ভয়ে ফায়সালের শরীর থেকে বৃষ্টি ধারার মতো ঘাম ঝরতে লাগল। তবু সাহস সঞ্চয় করে একবার চেষ্টা করল লুঙ্গী ছাড়াবার জন্য; কিন্তু ছাড়াতে পারল না। আরো ভয় পেয়ে চারদিকে তাকিয়ে দেখল, কঙ্কালগুলো যেন ধীরে ধীরে ওর কাছে আরো এগিয়ে এসেছে। বাঁচার জন্য, শেষবারের মতো আর একবার চেষ্টা করল লুঙ্গী ছাড়াবার জন্য; কিন্তু এবারেও কোনো কাজ হল না। মুখ দিয়ে শুধু কোনোরকমে অস্ফুট স্বর বেরিয়ে এল, আল্লাহ তুমি আমাকে বাঁচাও। তারপর জ্ঞান হারিয়ে মাটিতে পড়ে গেল।
কবরস্থানটা খাঁ পাড়ার উত্তর পূর্ব দিকে। স্কুলের কাছ থেকে পাঁচ মিনিটের পথ। এদিকে সবাই উৎকণ্ঠ হয়ে ওর ফেরার অপেক্ষা করতে লাগল। সবার ধারণা ছিল পনের মিনিটের মধ্যে ফায়সাল ফিরে আসবে। কিন্তু যখন আধ ঘন্টা হয়ে গেল অথচ ফায়সাল এল না তখন সবার উৎকণ্ঠ আরো বেড়ে গেল। সবাই ভয় পেয়ে কি করবে না করবে বলাবলি করতে লাগল। শুধু মহিম ও মসারেফ চিন্তা করছে, ছোট আব্বা এখনও আসছে না কেন?
এমন সময় হারিকেন হাতে একজনকে আসতে দেখ মহিম ভাবল, নিশ্চয় ছোট আব্বা। কাছে এলে সবাই সালাম দিল।
সালামের উত্তর দিয়ে ছোট আব্বা বলল, এত রাতে তোরা এখানে কি করছিস?
সবার আগে মহিম এগিয়ে গিয়ে সংক্ষেপে পুরো ঘটনা বলে বলল, ছোট আব্বা, এখন কি করা যায় বল তো?
ঘটনা শুনে ছোট আব্বা খুব রেগে গিয়ে বকাবকি করল। তার কিছুক্ষণ কি যেন চিন্তা করে বলল, তোরা সব আমার সঙ্গে আয়, কবরস্থানে গিয়ে দেখি ফায়সাল আসছে না কেন।
সবাই মিলে এক সঙ্গে ছোট আব্বার পেছন পেছন গিয়ে দেখল, কবরস্থানের একটু ভিতরে ফায়সাল লম্বা হয়ে পড়ে আছে।
ছোট আব্বা তাড়াতাড়ি ওর নাকের কাছে হাত দিয়ে নিশ্বাস পড়ছে বুঝতে পেরে হারিকেনটা একজনের হাতে ধরিয়ে দিয়ে ফায়সালকে পাঁজা কোলা করে তুলতে গিয়ে দেখল, তোলা যাচ্ছে না। হারিকেনটা কাছে নিয়ে দেখল, ওর পরনের লুঙ্গীর সামনের দিকটা খুঁটোর সঙ্গে মাটিতে গেঁথে আছে। দ্রুত খুঁটোটা তুলে ফেলল। তারপর বলল, তোরাও দু’তিনজন ধর, ওকে তুলে নিয়ে যেতে হবে।
স্কুলের কাছে নিয়ে এসে ফায়সালকে শুইয়ে দিয়ে ছোট আব্বা বলল, লুংগীসহ খুঁটো পুঁতেছে, ও তা বুঝতে পারে নি। চলে আসার সময় টান পড়তে মনে করেছে কোনো মুর্দা ওর লুংগী টেনে ধরেছে। তাই ভয়ে অজ্ঞান হয়ে গেছে। তারপর মহিম ও মসারেফকে উদ্দেশ্য করে বলল, মসজিদের সিঁড়িতে তিন চারটে বদনা আছে। সে গুলোতে করে পানি এনে মাথায় ঢাল, জ্ঞান ফিরে আসবে।
স্কুলের পিছনে পুকুর। পুকুরের উত্তর পাশে মসজিদ। মহিম ও মসারেফ বদনায় করে পানি ভরে এনে মাথায় ঢালতে লাগল। কিছুক্ষণ পরে জ্ঞান ফিরে পেয়ে ফায়সাল চোখ মেলে ভয়ার্ত দৃষ্টিতে তাকাল।
মহিম হারিকেনটা ওর মুখের সামনে এনে বলল, আমরা তোকে করবস্থান থেকে তুলে নিয়ে এসেছি। তুই অজ্ঞান হয়ে পড়েছিলি।
ফায়সাল উঠে বসে সবাইয়ের দিকে একবার তাকিয়ে মাথা নিচু করে নিল।
কয়েক সেকেন্ড পর মহিম ওকে ঘটনাটা বলে বলল, তোর একটু ভুলের কারণে আজ এরকম ঘটনা ঘটে গেল। তবে তুই যে আমাদের চেয়ে সাহসী তা প্রমাণ করেছিস। ঐ রকম ঘটনা ঘটলে আমি তো হার্টফেল করে মরেই যেতাম।
এবার ছোট আব্বা শাসনের স্বরে বলল, তোমাদেরকে সাবধান করে দিচ্ছি, ভবিষ্যতে এরকম সাহস কেউ দেখাতে যাবে না। এখন তোমরা যে যার বাড়ি চলে যাও।
অজিত ভয়ার্ত স্বরে বলল, ছোট কাকা, এই ঘটনাটা আমাদের গার্জেনদের বলবেন না। বললে আস্ত রাখবেন না।
ছোট আব্বা বলল, তোমরা যদি প্রতিজ্ঞা কর, ভবিষ্যতে কোনো রকম দুঃসাহসের কাজ করবে না, তা হলে তোমাদের গার্জেনদেরকে বলব না।
সবাই এক সঙ্গে বলল, প্রতিজ্ঞা করছি, ভবিষ্যতে আর কখনও কোনোরকম দুঃসাহসের কাজ করব না।সাদিক আর হাফিজ দুই বন্ধু। তারা একই স্কুলে ক্লাস সিক্সে পড়ে। হাফিজ গ্রামের সব থেকে ধনী জমিরুদ্দিনের একমাত্র ছেলে। আর সাদিক গ্রামের সব থেকে গরিব জয়নালের একমাত্র ছেলে। আর্থিক অবস্থার দিক থেকে তাদের দু’জনের মধ্যে আসমান জমিন তফাৎ থাকলেও মনের দিক দিয়ে গভীর সম্পর্ক। সারাদিন মানিকজোড়ের মতো একসঙ্গে থাকে। এমনকি রাত দশটা এগরটা পর্যন্ত একসঙ্গে পড়াশোনা করে। শুধু ঘুমাবার সময় যে যার ঘরে ঘুমায়।
প্রথমে কিন্তু সাদিক গরিব লোকের ছেলে বলে হাফিজ তাকে ঘৃণা করত। একই ক্লাসে পড়লেও তার সঙ্গে মেলামেশা করাতো দূরের কথা, কথাও বলত না। এমনকি একদিন বন্ধুদেরকে নিয়ে তাকে মেরেও ছিল।
সাদিক খুব ভালো ছাত্র। প্রাইমারীতে বৃত্তি পেয়েছে। প্রাইমারী পাশ করার পর আর্থিক কারণে জয়নাল ছেলেকে আর পড়াতে চায় নি। সাদিক হাই স্কুলে পড়ার জন্য খুব কান্না কাটি করতে থাকে। তার মা জোহরা বিয়ের সময় মা-বাবার দেয়া একজোড়া সোনার কান ফুল বিক্রি করে ছেলেকে হাই স্কুলে ভর্তি করে।
সাদিক প্রথম দিন ক্লাসে গিয়ে দেখল, অন্যান্য সব ছেলেরা নতুন জামা কাপড় পরে এসেছে। নিজের পুরানো আড়ময়লা জামা কাপড়ের কথা চিন্তা করে সামনের বেঞ্চে জায়গা থাকা সত্ত্বেও পিছনের বেঞ্চে গিয়ে বসল। লক্ষ্য করল, অন্যান্য বেঞ্চে ছেলেরা পাশাপাশি বসলেও তার পাশে কেউ বসল না। শেষে যারা এল তাদের মধ্যে দু’জন অন্য কোনো বেঞ্চে জায়গা না পেয়ে তার বেঞ্চে বসলেও দুরত্ব রেখে বসল।
সাদিক ওর মায়ের গায়ের রং পেয়েছে। জয়নাল শ্যামবর্ণ হলেও জোহরা টকটকে ফরসা। তবে গায়ের রং মায়ের মতো পেলেও স্বাস্থ্য বাবার মতো। এই বয়সেই তাকে বেশ বড় দেখায়। জয়নাল মূর্খ হলেও জোহরা প্রাইমারী পাস এবং খুব বুদ্ধিমতী ও ধার্মিক মেয়ে। তার সংস্পর্শে এসে জয়নালও ধার্মিক হয়ে গেছে। আর একমাত্র ছেলে সাদিককেও ধর্মের পথে চালিয়ে মানুষ করছে। টিচাররা কয়েকদিন ক্লাস নিয়ি বুঝতে পারল, সাদিক খুব মেধাবী ছাত্র। কোনো দিন যেমন স্কুল কামাই করে না, তেমনি লেট করেও স্কুলে আসে না। আর ক্লাসের পড়া ও হোমটাস্ক ঠিকমতো করে আসে। তাই কিছুদিনের মধ্যে সব টিচাদের কাছে সে প্রিয় পাত্র হয়ে উঠল।
একদিন ক্লাস টিচার শফিক স্যার রোলকল করার পর সাদিককে জিজ্ঞেস করলেন, তুমি পিছনের বেঞ্চে বস কেন? সামনের বেঞ্চে বসতে পার না?
সাদিক কিছু না বলে মাথা নিচু করে দাঁড়িয়ে রইল।
শফিক স্যার অন্য গ্রামের মানুষ। এই কিছুদিন হল এখানে জয়েন করেছেন। তিনি সাদিকের বাবার আর্থিক অবস্থার কথা জানেন না। তাই সাদিককে চুপ করে থাকতে দেখে আবার জিজ্ঞেস করলেন, তুমি এরকম পুরান ময়লা জামা কাপড় পরে স্কুলে আস কেন? তোমার নতুন জামা কাপড় নেই?
জমিরুদ্দিনের ছেলে হাফিজ ফাষ্ট বেঞ্চে বসে। সেও ভালো ছাত্র, স্বাস্থ্যও ভালো। তার বাবা স্কুলের কমিটির সেক্রেটারী। তাই ক্লাসের সব ছেলেরা তাকে ভয় করে। সে স্কুল দেরি করে এলেও তার জায়গায় কেউ বসতে সাহস করে না। এমনকি যে দিন স্কুলে আসে না, সে দিনও তার জায়গায় কেউ বসে না। আজ সে স্কুলে আসে নি।
শফিক স্যার সাদিককে চুপ করে থাকতে দেখে বললেন, তোমার বই খাতা নিয়ে এসে এখানে বস বলে ফার্স্ট বেঞ্চে হাফিজের জায়গার দিকে হাত বাড়িয়ে দেখালেন।
সাদিক বই খাতা নিয়ে এসে হাফিজের জায়গায় বসল।
শফিক স্যার ক্লাস শেষ হয়ে যাওয়ার পর বেরিয়ে যাওয়ার সময় তাকে বললেন, তুমি প্রতিদিন এখানে বসবে।
হাফিজের পাশে সব সময় আবিদ বসে। আবিদও অবস্থাপন্ন ঘরের ছেলে। শফিক স্যার চলে যাওয়ার পর সে সাদিককে বলল, আজ এখানে বসেছিস বস, কাল হাফিজ এলে তাকে জায়গা ছেড়ে দিবি। নচেৎ তোর বারটা বাজিয়ে দেবে।
সাদিক বলল, এটা স্কুল; যে আগে আসবে সে তার ইচ্ছামতো জায়গায় বসবে। হাফিজ যদি কাল আমার আগে আসে, তা হলে সে এখানে বসবে। আর আমি যদি আগে আসি, তা হলে আমি এখানে বসব। তা ছাড়া শফিক স্যার তো আমাকে প্রতিদিন এখানে বসতে বললেন।
তোর জামা কাপড় থেকে দুর্গন্ধ বেরোচ্ছে, বলে আবিদ অন্য বেঞ্চে গিয়ে বসল।
পরের দিন হাফিজ এসে সাদিককে তার জায়গায় দেখে রেগে উঠে বলল, তুই তো লাষ্ট বেঞ্চের ছেলে; আজ ফার্স্ট বেঞ্চে আমার জায়গায় বসেছিস যে? যা লাষ্ট বেঞ্চে গিয়ে বস। জানিস না, এটা আমার জায়গা?
সাদিক বলল, গতকাল শফিক স্যার আমাকে প্রতিদিন এখানে বসতে বলেছেন।
হাফিজ বলল, গতকাল আমি আসি নি, তাই এখানে ফাঁকা দেখে শফিক স্যার তোকে বসতে বলেছেন। লাষ্ট বেঞ্চে না বসতে চাইলে অন্য যে কোনো বেঞ্চে গিয়ে বস।
হাফিজ থেমে যেতে আবিদ বলল, ওকে আমি গতকালই এখানে বসতে নিষেধ করেছিলাম। বলল, এটা স্কুল, যে আগে আসেব, সে তার ইচ্ছামতো জায়গায় বসবে। তারপর বলল, দেখ না, ওর জামা- কাপড় থেকে কেমন দুর্গন্ধ বেরোচ্ছে।
সাদিক আর কিছু না বলে বই খাতা নিয়ে লাষ্ট বেঞ্চে যেখানে এতদিন বসেছে সেখানে গিয়ে বসল।
ঘন্টা বাজার পর শফিক স্যার ক্লাসে এসে রোলকল করার পর সাদিককে বললেন, তোমাকে কাল ফার্স্ট বেঞ্চে যেখানে বসতে বলেছিলাম, সেখানে বসনি কেন? আসতে দেরি করেছ বুঝি?
সাদিক কিছু না বলে চুপ করে দাঁড়িয়ে রইল।
শফিক স্যার অল্পক্ষণ অপেক্ষা করে আবার বললেন, কথার উত্তর দিচ্ছ না কেন?
সাদিক তবু চুপ করে রইল।
শফিক স্যার যেন কিছু অনুমান করতে পারলেন। বললেন, তোমাকে কি কেউ ফার্স্ট বেঞ্চে বসতে নিষেধ করেছে?
সাদিক জানে হাফিজ বড় লোকের ছেলে। তার বিরুদ্ধে কিছু বলা ঠিক হবে না। তাই চুপ করেই রইল।
এবার শফিক স্যার খুব রেগে গেলেন। রাগের সঙ্গে বললেন, তোমার এত সাহস, আমার একটা কথারও উত্তর দিচ্ছ না? তারপর বেত হাতে তার দিকে এগিয়ে এলেন।
সাদিকের পাশে আসিফ বসেছিল। শফিক স্যার যখন সাদিককে মারার জন্য কাছে এলেন তখন সে বলল, আপনি গতকাল যেখানে ওকে বসতে বলেছিলেন ওতো আগে এসে সেখানেই বসেছিল। হাফিজ পরে এসে ওকে তুলে দিয়ে এখানে বসতে বলেছে।
শফিক স্যার হাফিজের কাছে গিয়ে বললেন, আসিফ যা বলল, তা কি সত্য?
হাফিজ কিছু না বলে চুপ করে দাঁড়িয়ে রইল।
শফিক স্যার খুব রাগের সঙ্গে বললেন, কথা বলছ না কেন? আসিফ কথাটা বলে দিতে হাফিজ তার উপর রাগে ফুলছিল, স্যারকে রেগে যেতে দেখে বলল, হ্যাঁ, সত্য।
শফিক স্যার জানেন, হাফিজ স্কুল মেক্রেটারীর একমাত্র ছেলে। তাকে মারা ঠিক হবে না। তাই কিছুক্ষণ চুপ করে থেকে রাগ সামলে নিয়ে বললেন, যাও, তুমি লাষ্ট বেঞ্চে সাদিকের সিটে গিয়ে বস। তারপর সাদিককে বললেন, এখানে এসে বস।
হাফিজ রাগে ফুলতে ফুলতে পিছনের সিটে আসার পর সাদিক ফার্স্ট বেঞ্চে গিয়ে বসল।
শফিক স্যার সব ছাত্রদের উদ্দেশ্যে বললেন, তোমরা আর কখনও কেউ এরকম ঘটনা করবে না। প্রথমবার বলে হাফিজকে ক্ষমা করে দিলাম। পরে যদি তোমাদের কেউ এরকম ঘটনা কর, তা হলে সেদিন কঠিন শাস্তি দেব।
ছুটির পর ঘরে ফেরার সময় সাদিক আসিফকে বলল, তুই কেন স্যারকে কথাটা বলতে গেলি? হাফিজ তোর উপর খুব রেগে আছে। আমার তো ভয় করছে, তোকে না হাফিজ মারে।
আসিফ মধ্যবিত্ত ঘরের ছেলে। দেখতে সুন্দর হলেও খুব রোগা। সাদিকের কথা শুনে বলল, না বললে যে স্যার তোকে মারত, তাই বলেছি। আর তুই-ই বা কি? স্যারকে সত্য কথাটা বলতে পারছিলি না কেন?
আবিদ ও হাফিজ তিন চারজন ছেলের সঙ্গে ওদের আগে আগে যাচ্ছিল। ওদেরকে পিছনে আসতে দেখে সবাই দাঁড়িয়ে পড়ল। কাছে এলে হাফিজ আসিফকে বলল, তুই কথাটা স্যারকে বললি কেন?
আসিফ বলল, না বললে যে, সাদিক স্যারের হাতে মার খেত।
হাফিজ বলল, মার খেলে খেত, তাতে তোর কি? তুই বলতে গেলি কেন?
বারে, যা সত্য তাই বলেছি। তাতে কি হয়েছে?
কি হয়েছে? দাঁড়া মজা দেখাচ্ছি বলে বই খাতার ব্যাগ মাটিতে রেখে তাকে কিল ঘুষি মারতে লাগল।
সাদিক আসিফকে রক্ষা করার জন্য হাফিজকে ধরে বলল, ওকে মারছিস কেন? দোষ তো তুই করেছিস।
হাফিজ এবার আসিফকে ছেড়ে দিয়ে সাদিককে মারতে মারতে বলল, শালা কামলার পোলা, তোর জন্য আজ ক্লাসে আমাকে অপমান হতে হয়েছে। তোকেও মেরে তক্তা বানিয়ে দেব।
দু’জনেই স্বাস্থ্য ও শক্তিতে সমান। তাই হাফিজ সাদিকের সঙ্গে যখন পেরে উঠল না তখন সঙ্গের ছেলেদের বলল, কিরে, তোরা চুপ করে দাঁড়িয়ে রয়েছিস কেন? শালা কামলার পোলাকে শায়েস্তা করে দে।
আবিদ ও সঙ্গের ছেলেগুলো হাফিজের কথা শুনে সাদিক ও আসিফকে মারতে লাগল।
এমন সময় সেই পথ দিয়ে চেয়ারম্যান সাহেব দু’জন লোকের সঙ্গে যাচ্ছিলেন। তারা তাদের মারামারি থামিয়ে দিলেন।
তারপর চেয়ারম্যান সাহেব বললেন, তোমরা স্কুলে লেখাপড়া করছ, মারামারি করা তোমাদের উচিত নয়। কোনো ব্যাপারে মনোমালিন্য হলে স্কুলের টিচারের কাছে জানাবে। আর কোনো দিন মারামারি করবে না। লোকজন দেখলে কি বলবে? যে যার ঘরে চলে যাও।
আসিফের চেয়ে সাদিক বেশি মার খেয়েছে। পুরোন জামার কয়েক জায়গায় ছিঁড়ে গেছে।
ঘরে এলে তার মা জোহরা অবস্থা দেখে ছেলেকে জিজ্ঞেস করল, তোর অবস্থা এমন কেন? জামাটাও দেখছি কয়েক জায়গায় ছিঁড়ে গেছে। নিশ্চয় কারো সঙ্গে মারামারি করেছিস? তোকে না কতবার বলেছি, কখনো কারো সঙ্গে ঝগড়া বা মারামারি করবি না?
মার খেয়েছে সে জন্য সাদিকের কোনো দুঃখ নেই। কিন্তু জামা ছিঁড়ে গেছে দেখে যেমন খুব দুঃখ পেয়েছে, তেমনি মা বকবে ভেবে ভয়ও পেয়েছে। মায়ের কথা শুনে ছলছল চোখে স্কুলের ও পথের ঘটনা বলে হাতের উল্টো পিঠ দিয়ে চোখ মুছতে লাগল।
জোহরা জানে, তার ছেলে কখনো মিথ্যে কথা বলে না। তাই ঘটনা শুনে . একটা দীর্ঘশ্বাস ফেলে ছেলেকে বুকে জড়িয়ে ধরে বলল, কি করব বল? আল্লাহ আমাদেরকে গরিব করেছে। বড় লোকদের অনেক অত্যাচার তাই নীরবে সহ্য করতে হয়। জামাটা খুলে দে, ধুয়ে দেই। রাতে সেলাই করে রাখব।
সাদিক মনে করেছিল জামা ছিঁড়ে গেছে দেখে মা খুব বকবে। কিন্তু মা তা করল না দেখে ভয়টা কেটে গেল। বলল, আব্বাকে একটা নতুন জামা কিনে দিতে বলবে। এই জামা পরে স্কুলে যাই বলে ক্লাসের ছেলেরা টিটকারী করে।
আর একটা দীর্ঘশ্বাস জোহরার বুকের ভিতর থেকে বেরিয়ে আসছিল। তা চেপে রেখে বলল, কালই তোর আব্বা বলছিল, সাদিকের জামাটায় অনেক সেলাই পড়েছে। একদিন গঞ্জে গিয়ে একটা জামা কিনে নিয়ে আসতে হবে।
সাদিক উৎফুল্ল কণ্ঠে বলল, সেই সাথে একটা পায়জামাও আনতে বলো। এটাতেও অনেক সেলাই পড়েছে বলে পরে থাকা পায়জামাটা দেখাল।
জোহরা বলল, ঠিক আছে, বলব। এখন যা, ঘাট থেকে হাত মুখে পানি দিয়ে আয়, আমি ততক্ষণে তোর ভাত বাড়ছি।
পরের দিন স্কুলে যাওয়ার পথে আসিফকে পথে দাঁড়িয়ে থাকতে দেখে সাদিক বলল, কিরে, দাঁড়িয়ে রয়েছিস কেন? স্কুলে যাবি না?
আসিফ বলল, তোর জন্য অপেক্ষা করছি। তারপর দু’জনে যেতে যেতে আসিফ বলল, আমি হাফিজের নামে শফিক স্যারের কাছে বিচার দেব, তুই দিবি না?
সাদিক বলল, না, আর তোকেও দিতে নিষেধ করছি।
আসিফ বলল, কেন বলতো?
সাদিক বলল, বিচার দিলে শফিক স্যার হাফিজ ও তার সঙ্গে যারা ছিল তাদেরকে মারবে। আমি মাকে সব কথা বলেছি। মা বলল, তোরা যেন আবার স্যারের কাছে ওদের বিরুদ্ধে নালিশ করিস না। করলে ওরা তোদের উপর আরো রেগে গিয়ে প্রতিশোধ নেবে। জানিস তো হাফিজের বাবা বড় লোক আর আমরা হলাম গরিব। ওদের সঙ্গে আমরা পেরে উঠব না।
আসিফ বলল, ঠিক আছে, তুই যখন নিষেধ করছিস তখন আর বলব না।
এ বছর ফাষ্ট হয়ে সাদিক ক্লাস সেভেনে উঠল। হাফিজও খুব মেধাবী। তার উপর সে দু’জন মাস্টারের কাছে প্রাইভেট পড়ে। ক্লাসের সব ছাত্ররা জানত হাফিজই ফাস্ট হবে। সেকেন্ড হতে অনেকে তাকে বলল, তোকে একটা কামলার ছেলে হারিয়ে দিল।
ফার্স্ট হতে পারে নি বলে এমনিই হাফিজ সাদিকের উপর রেগেছিল। এখন ছেলেদের কথা শুনে তার উপর আরো রেগে গেলেও তাদের কথার কোনো উত্তর দিল না। ঘরে এসে বাবার হাতে প্রোগ্রেস রিপোর্ট দিয়ে বলল, টিচাররা ইচ্ছা করে আমাকে সেকেন্ড করেছে।
জমিরুদ্দিন জিজ্ঞেস করলেন, ফার্স্ট কে হয়েছে?
হাফিজ বলল, জয়নাল কামলার ছেলে সাদিক!
জমিরুদ্দিন বললেন, সাদিক কামলার ছেলে হলেও নিশ্চয় তোমার থেকে ভালো পড়াশোনা করে। তাই ফার্স্ট হয়েছে। এবার থেকে তুমি সাদিকের চেয়ে ভালো পড়াশোনা কর, তা হলে সামনের বছর ফার্স্ট হতে পারবে।
হাফিজ বলল, সে কথা তোমাকে বলে দিতে হবে না। আমিও দেখে নেব, সামনের বছর সাদিক কেমন করে ফার্স্ট হয়।
জমিরুদ্দিন বললেন, কথাটা ঠিক বললেও মনে হচ্ছে তুমি সাদিকের উপর খুব রেগে আছ? ওটা ঠিক না। ক্লাসের মধ্যে যারা ভালো ছেলে তারা গরিবের ছেলে হোক আর বড় লোকের ছেলে হোক, তাদের সঙ্গে বন্ধুত্ব করতে হয়। তুমি সাদিকের সঙ্গে বন্ধুত্ব করবে। কামলার ছেলে বলে ঘৃণা করবে না। মনে রাখবে, গরিবদের ঘৃণা করলে আল্লাহ অসন্তুষ্ট হন।
হাফিজ বলল, বাবা, তুমিই তো গরিব ছেলেদের সঙ্গে মেলামেশা করতে নিষেধ করেছ? এখন আবার তাদের সঙ্গে বন্ধুত্ব করতে বলছ কেন?
জমিরুদ্দিন বললেন, যে সব গরিবের ছেলে স্কুলে যায় না, রাস্তায় ঘুরে বেড়ায়, তাদের সঙ্গে মিশতে নিষেধ করেছি। আর শোন, ক্লাসের মধ্যে এক থেকে দশ পর্যন্ত যাদের রোল নাম্বার তাদের সঙ্গে মেলামেশা বা খেলাধুলা করবে। আর তুমি তাদের কারো ঘরে যাবে না। বরং তাদেরকে তোমার ঘরে আসতে বলবে। কারণ তুমি তাদের ঘরে গেলে তাদের মতো হয়ে যাবে। আর তারা তোমার ঘরে এলে তোমার মতো হয়ে যাবে। এ কথাটাও সব সময় মনে রাখবে।
হাফিজ বলল, জি, মনে রাখব।
এক ছুটির দিন দুপুরে হাফিজ চার পাঁচটা ছেলের সঙ্গে তাদের বাগান বাড়ির বড় পুকুর থেকে শালুক তুলে খাচ্ছিল। খাওয়া শেষ হতে হাফিজ বলল, আমরা সাঁতার কেটে পুকুরের ও পারে যাব। যে প্রথমে গিয়ে পৌঁছালে তাকে সবাই মিষ্টি খাওয়াবে। সবাই রাজি হয়ে সাঁতার কেটে পুকুরের ওপারে যেতে লাগল। হাফিজ সবাইকে পিছনে ফেলে এগিয়ে গেল। তীরের কাছাকাছি গিয়ে লুঙ্গি খুলে পায়ে জড়িয়ে যেতে ডুবে যাবার উপক্রম হতে চিৎকার করে বলল, তোরা আমাকে বাঁচা, আমার পায়ে লুঙ্গী জড়িয়ে গেছে।
বড় পুকুর সাঁতরে পার হতে গিয়ে হাফিজের সঙ্গী সবাই হাঁপিয়ে গেছে। তারা হাফিজের কাছে না গিয়ে তীরে বুক পানিতে এসে হাঁপাতে লাগল। হাফিজ তখন একবার ডুবছে আর একবার ভেসে উঠছে।
ঐ পুকুরের পাড়ঘেঁসে সরকারী রাস্তা। সাদিক ঐ রাস্তা দিয়ে মাঠে গরু ছাগলকে পানি খাওয়াতে যাচ্ছিল। হাফিজের অবস্থা দেখে ও চিৎকার শুনে লুঙ্গী মালকাছা মেরে ঝাঁপিয়ে পড়ল পুকুরে। তারপর হাফিজকে ধরে তীরের কাছে নিয়ে এল।
হাফিজের তখন অবস্থা কাহিল। সবাই মিলে তাকে পাড়ে তুলে নিয়ে এল। কিছুক্ষণ বিশ্রাম নিয়ে হাফিজ সঙ্গিদের বলল, তোরা বন্ধু হয়েও কেউ আমার সাহায্যে এগিয়ে এলি না। আর সাদিক বন্ধু না হয়েও আমাকে সাহায্য করল। ও যদি আজ সাহায্য না করত, তা হলে হয়তো এতক্ষণে ডুবে মরে যেতাম।
বন্ধুরা বলল, আমরা নিজেরাই তখন দীর্ঘক্ষণ সাঁতরে হাঁপিয়ে পড়েছি। তোকে সাহায্য করব কি করে?
ঘটনাটা হাফিজের মনে গভীরভাবে দাগ কাটল। তারপর একদিন সাদিককে ঘরে নিয়ে এসে বাবাকে সাঁতার কাটার ঘটনা বলে বলল, ও সেদিন সাহায্য না করলে হয়তো আমি ডুবে মরেই যেতাম।
জমিরুদ্দিন সাদিকের জামা কাপড় দেখে বুঝতে পারলেন, গরিবের ছেলে। তাই তাকে দু’শো টাকা দেয়ার সময় বললেন, তুমি আমার ছেলের প্রাণ বাঁচিয়েছ, তাই এটা তোমাকে পুরস্কার হিসাবে দিলাম। সাদিক টাকাটা না নিয়ে দ্রুত সেখান থেকে হেঁটে চলে যেতে লাগল।
জমিরুদ্দিন বেশ অবাক হয়ে ডাকলেন, এই ছেলে, চলে যাচ্ছ কেন? টাকাটা নিয়ে যাও।
সাদিক ওনার কথা শুনতে পেয়েও চলে গেল। জমিরুদ্দিন ছেলেকে জিজ্ঞেস করলেন,ছেলেটাকে তুমি চেন?
হাফিজ বলল, ও আমাদের গ্রামের জয়নাল কামলার ছেলে সাদিক। আমরা একই ক্লাসে পড়ি। ঐ তো এ বছর আমাদের ক্লাসে ফার্স্ট হয়েছে। তারপর স্কুলে অপমান হওয়ার ও বন্ধুদের নিয়ে তাকে মারার কথাও বলল।
সব শুনে জমিরুদ্দিন আরো অবাক হয়ে বললেন, তাই না কি? সে কথা আগে বলবি তো? তারপর এক দিন জয়নাল ও তার ছেলেকে একজনকে দিয়ে ডেকে পাঠালেন।
জয়নাল লোকটাকে একটু পরে যাচ্ছি বলে বিদায় করে ছেলেকে জিজ্ঞেস করল, তুই কারো কোনো ক্ষতি করেছিস না কি?
সাদিক বলল, না আব্বা, আমি কারো কোনো কিছু ক্ষতি করি নি। তা হলে জমিরুদ্দিন তোকে নিয়ে আমাকে ডেকে পাঠাল কেন? নিশ্চয় তুই কোথাও কিছু করেছিস?
প্রতিবাদ করে সাদিক বলল, বললাম তো কোথাও কারো কোনো ক্ষতি আমি করি নি।
সেখানে জয়নালের বৌ জোহরা ছিল। সে স্বামীকে উদ্দেশ্য করে বলল, তুমি ওকে বকছ কেন? সাদিক কি আমাদের তেমন ছেলে; যে কারো ক্ষতি করবে?
মা থেমে যেতে সাদিক হাফিজকে সাহায্য করে বাঁচাবার ও হাফিজের বাবার ওকে দু’শ টাকা দিতে যাওয়ার কথা বলে বলল, আমি টাকা না নিয়ে চলে আসি।
স্বামী কিছু বলার আগে জোহরা বলল, খুব ভালো করেছিস। তারপর স্বামীকে বলল, এবার গিয়ে দেখ, কেন উনি তোমাকে ডেকেছেন।
জমিরুদ্দিন বৈঠকখানায় কয়েকজন লোকের সঙ্গে কথা বলছিলেন। জয়নাল সাদিককে সঙ্গে করে নিয়ে এসে সালাম দিল।
জমিরুদ্দিন সালামের উত্তর দিয়ে বেঞ্চে বসতে বলে লোকজনদের বিদায় করলেন। তারপর একজন কাজের লোককে বললেন, হাফিজকে এখানে আসতে বল। হাফিজ আসার পর জয়নালকে বললেন, তোমার ছেলে একদিন আমার ছেলেকে পানিতে ডুবে যাওয়া থেকে রক্ষা করেছে। তাই তাকে আমি বকশিস হিসাবে দু’শ টাকা দিতে চেয়েছিলাম। কিন্তু সে না নিয়ে চলে যায়। তাই আজ তাকে কঠিন শাস্তি দেব। এখন তুমি কি কিছু বলবে?
জয়নাল ছেলের মুখে দু’শ টাকা দেওয়ার কথা শুনে ভেবেছিল, আজ হয়তো আরো বেশি টাকা দেবে বলে ডেকে পাঠিয়েছে। এখন কঠিন শাস্তি দেয়ার কথা শুনে ভয় পেয়ে কি বলবে না বলবে ভেবে ঠিক করতে না পেরে চুপ করে রইল।
জয়নাল যে তার কথা শুনে ভয় পেয়েছে জমিরুদ্দিন তার মুখের অবস্থা দেখে তা বুঝতে পারলেন। বললেন, তুমি যখন কিছু বলছ না তখন আমিই বলি সাদিক হাফিজকে বিপদে সাহায্য করে প্রকৃত বন্ধুর মতো কাজ করেছে। তাই আজ থেকে ওরা একে অপরের বন্ধু। ছেলের বন্ধু ছেলের মতো। তার উপর সাদিক খুব ভালো ছাত্র। তাই আজ থেকে সাদিকের লেখাপড়ার সমস্ত খরচ আমি দেব। এমন কি তার জামা কাপড় পর্যন্তও। কথা শেষ করে ছেলেকে বললেন, যাও সাদিককে জড়িয়ে ধরে সেদিন ওকে মারার জন্য মাফ চেয়ে বন্ধু হয়ে যাও।
হাফিজ সাদিককে জড়িয়ে ধরে মাফ চেয়ে বলল, আজ থেকে আমরা বন্ধু। যতদিন বেঁচে থাকব ততদিন বন্ধু হয়ে থাকব।
জমিরুদ্দিন আমিন বলে বললেন, আল্লাহ ওদের বন্ধুত্বকে তুমি কবুল কর।অনেক অনেক বছর আগে এক দেশে এক রাজা ছিলেন। রাজার কোনো ছেলে নেই শুধু সাত মেয়ে। রাজা সাত মেয়েকেই খুব ভালবাসেন। তবে ছোট মেয়ে পারভীনকে সবার থেকে একটু বেশি ভালবাসেন। অন্যান্য মেয়েদের চেয়ে পারভীন যেমন সুন্দরী তেমনি বুদ্ধিমতীও। তাই রাজা সব সময় তাকে কাছে কাছে রাখেন। ভবিষ্যতে তার উপর রাজ্য শাসনের ভার দেবেন ভেবে তাকে সমরবিদ্যাও শিক্ষা দিয়েছেন।
ছোট মেয়ের প্রতি বাবার বেশি ভালবাসা দেখে অন্য ছয় মেয়ের মনে খুব কষ্ট।
রাজা তাদের মনের অবস্থা বুঝতে পেরে ছোট মেয়েকে কেন বেশি ভালবাসেন জানাবার জন্য একদিন সাত মেয়েকে ডেকে জিজ্ঞেস করলেন, তোমরা আমাকে কে কি রকম ভালবাস বল।
বড় মেয়ে বলল, আমি তোমাকে নিজের জীবনের থেকে বেশি ভালবাসি।
মেজ মেয়ে বলল, পৃথিবীতে যত সৌন্দর্যময় জিনিস আছে তাদের চেয়েও তোমাকে বেশি ভালবাসি।
সেজ মেয়ে বলল, মা তোমাকে যতটা ভালবাসে তার চেয়েও বেশি ভালবাসি।
নসেজ মেয়ে বলল, তুমি রাজ সিংহাসনকে যতটা ভালবাস, তার থেকে বেশি আমি তোমাকে ভালবাসি।
পঞ্চম মেয়ে বলল, তোমার প্রতি রাজ্যের সমস্ত প্রজাদের ভালবাসা একত্রে করে যদি এক পাল্লায় দাও, আর তোমার প্রতি আমার ভালবাসা অন্য পাল্লায় দাও, তা হলে আমার ভালবাসার পাল্লা ভারি হবে।
ষষ্ট মেয়ে বলল, বর্ষাকালে পরিস্কার আকাশে পূর্ণিমা রাতের চাঁদের আলোর মতো আমি তোমাকে ভালবাসি।
রাজা বললেন, আমার প্রতি তোমাদের ভালবাসার কথা শুনে খুব খুশি হয়েছি। এবার শোনা যাক পারভীনের কথা। দেখি সে আমাকে কতটা ভালবাসে।
পারভীন কোনো ভণিতা না করে সরাসরি বলল, আমি তোমাকে নুনের মতো ভালবাসি।
সব থেকে বেশি যাকে ভালবাসেন, যার হাতে ভবিষ্যতে রাজ্য শাসনের ভার তুলে দিবেন ভেবে রেখেছেন তার ভালবাসার কথা শুনে রাজা যেমন দুঃখ পেলেন তেমনি রেগেও গেলেন! রাগের চোটে
অনেকক্ষণ কথা বলতে পারলেন না।
পারভীনের বড় ছয় বোন তখন হো হো, হি হি করে হাসতে লাগল।
রাজা পারভীনকে তখন কিছু বললেন না। কিছুদিন পর তাকে অনেক দূরে এক জঙ্গলে বনবাস দিলেন।
পারভীন দুঃখ পেলেও কি আর করবে, বাবার লোকজন যে ঘর করে দিয়ে গিয়েছিল তাতেই বাস করতে লাগল। তারা খাবার যা দিয়ে গিয়েছিল তা কিছুদিনের মধ্যে শেষ হয়ে যেতে বনের ফল-পাকড় খেয়ে কোনো রকমে দিন কাটাতে লাগল।
ঐ রাজ্যের পাশে আর এক রাজ্য ছিল। সে রাজ্যের রাজার দুই ছেলে। বড় রাজকুমার বাবার সঙ্গে রাজকার্য পরিচালনা করে। ছোট রাজ কুমার পারভেজের শীকার করার খুব সখ। সে শুধু বনে-জঙ্গলে পশু পাখি শীকার করে বেড়ায়।
একদিন পারভেজ রাজ্যের শেষ সীমানার জঙ্গলে শীকার করতে গিয়ে একটা সুন্দর হরিণ দেখতে পেয়ে যেই তীরের নিশানা ঠিক করল তখনই হরিণটা টের পেয়ে ছুটতে লাগল। পারভেজও তার পিছনে ঘোড়া ছুটিয়ে দিল।
হরিণটা ছুটতে ছুটতে এক সময় অন্য রাজ্যের জঙ্গলে ঢুকে গেল। পারভেজও তার পিছন পিছন ঐ জঙ্গলে ঢুকে গেল। তারপর হরিণটাকে আর দেখতে না পেয়ে খুঁজতে খুঁজতে পথ হারিয়ে ফেলল। তখন সে খুব ক্লান্ত হয়ে পড়েছে। একটা গাছ তলায় ঘোড়া থেকে নেমে বিশ্রাম নিতে গিয়ে ঘুমিয়ে পড়ল।
তার সঙ্গে নিরাপত্তার জন্য যে সব সেপাইরা ছিল তারা অনেক পিছনে পড়ে গিয়েছিল। তাই পারভেজ যে হরিণের পিছু নিতে গিয়ে অন্য রাজ্যের জঙ্গলে ঢুকে পড়েছে তা তারা জানতে পারল না। তাই তারা যখন অনেক খোঁজা-খুঁজি করেও রাজপুত্রকে পেল না তখন বাধ্য হয়ে ফিরে গেল।
ঐ জঙ্গলেই পারভীনকে তার বাবা বনবাস দিয়েছিলেন। পারভীন সেদিন ফল-পাকড়ের সন্ধানে ঘুরতে ঘুরতে একটা গাছতলায় দামী পোষাক পরা এক সুন্দর যুবককে ঘুমিয়ে থাকতে দেখে খুব অবাক হয়ে তার দিকে তাকিয়ে ভাবল, রাজপুত্রের মতো এত সুন্দর যুবক এখানে এল কি করে? আবার ভাবল, সে স্বপ্ন দেখছে না তো? নিজের গায়ে চিমটি কেটে বুঝতে পারল, স্বপ্ন নয় বাস্তব। আবার ভাবল, তা হলে কি কোনো দেশের রাজপুত্র পথ হারিয়ে এখানে বিশ্রাম নিচ্ছে? জাগাবার জন্য যেই এগিয়ে গেল তখনই পারভেজের ঘুম ভেঙ্গে গেল।
চোখ মেলে সামনে অপরূপ সুন্দরী একটা মেয়েকে দেখে খুব অবাক হয়ে ভাবল, এই গভীর জঙ্গলে মেয়েটি এল কি করে? তাড়াতাড়ি উঠে বসে জিজ্ঞেস করল, কে তুমি? তোমার কি ভয় ডর নেই?
পারভীন খুব চালাক মেয়ে। মৃদু হেসে বলল, আমি যেই হই না কেন, আগে বল, তুমি কে? আর এখানেই বা এসেছ কেন? তোমারও কি ভয় ডর নেই? এই গভীর জঙ্গলে কেউ এভাবে ঘুমায়? জঙ্গলের হিংস্র পশুরা যদি তোমাকে খেয়ে ফেলত?
পারভেজ বুঝতে পারল, এ সাধারণ মেয়ে নয়। বলল, আমি অমুক দেশের রাজপুত্র। হরিণ শীকার করতে এসে একটা হরিণের পিছনে ছুটতে ছুটতে কখন যে এই জঙ্গলে ঢুকে পড়েছি জানতে পারি নি। ছুটতে ছুটতে খুব ক্লান্ত হয়ে পড়েছিলাম। তাই বিশ্রাম নিতে গিয়ে ঘুমিয়ে পড়ি।
পারভীন জিজ্ঞেস করল, তোমার সঙ্গে সেপাইরা ছিল না?
রাজপুত্র পারভেজ বলল, হ্যাঁ ছিল। তারা আমার অনেক পিছনে পড়ে গিয়েছিল। খুঁজে না পেয়ে হয়তো ফিরে গেছে। তারপর আবার বলল, এবার তোমার পরিচয় বল?
পারভীন বলল, আমি এই রাজ্যের রাজার ছোট মেয়ে। আমাদের কোনো ভাই নেই। শুধু সাত বোন। তারপর কেন এই জঙ্গলে বাস করছে বলে বলল, এখান থেকে কিছু দূরে আমার ঘর। ফল-পাকড়ের খোঁজে এদিকে এসেছিলাম। তোমাকে খুব ক্লান্ত দেখাচ্ছে। আমার ঘরে গিয়ে কিছু খেলে ক্লান্তি দূর হবে।
পারভেজের তখন ক্লান্তি কিছুটা দুর হলেও পেটে প্রচন্ড ক্ষিধে তাই আর কিছু না বলে পারভীনের সঙ্গে তার ঘরে এল। খাওয়ার পর গল্প করতে করতে পারভেজ বলল, এই জঙ্গলে এভাবে থাকলে একদিন না একদিন কোনো হিংস্র প্রাণী তোমাকে খেয়ে ফেলবে। তারচেয়ে তুমি আমার সঙ্গে আমাদের রাজ্যে চল। তোমাকে আমার খুব পছন্দ হয়েছে। রাজ্যে ফিরে গিয়ে তোমাকে বিয়ে করব।
পারভেজকে পারভীনেরও খুব পছন্দ হয়েছে। বলল, আমি তোমাকে বিয়ে করতে রাজি; কিন্তু আমার একটা শর্ত আছে।
পারভেজ বলল, তোমাকে পাওয়ার জন্য শুধু একটা নয়, হাজারটা শর্ত থাকলেও আমি মেনে নেব। বল, কি তোমার শর্ত?
পারভীন বলল, বিয়ের পর এখানে একটা রাজমহল তৈরি করে আমরা দু’জনে বাস করব।
পারভেজ শর্তে রাজি হয়ে তাকে নিজের রাজ্যে নিয়ে গিয়ে মা- বাবাকে পারভীনের পরিচয় ও তার শর্তের কথা বলে বিয়ের কথা জানাল।
সেপাইদের মুখে ছেলে হারিয়ে গেছে শুনে রাজা-রানী মনে করেছিলেন, তাকে কোনো হিংস্র প্রাণী খেয়ে ফেলেছে। তাই তারা ছেলের শোকে কাতর ছিলেন। ছেলে ফিরে এসেছে দেখে খুব খুশি হলেন। আর পারভীনকে দেখে ও তার দুঃখের কাহিনী শুনে পারভীনের উপর তাদের মায়া হল। তারা খুব ধুমধামের সঙ্গে তাদের বিয়ে দিলেন। তারপর পারভীনের শর্ত অনুযায়ী সেই জঙ্গলে রাজমহল বানিয়ে দিলেন। সেখানে পারভীন ও পারভেজ সুখে শান্তিতে দিন কাটাতে লাগল।
এদিকে পারভীনের বাবা একে একে ছয় মেয়ের বিয়ে দিলেন। একদিন রানী রাজাকে বললেন, তুমি যে ছোট মেয়ে পারভীনকে বনবাসে দিয়ে এলে, এতদিনে তাকে বনের হিংস্র পশু খেয়ে ফেলেছে, না বেঁচে আছে একবারও খবর নিলে না। ছয় মেয়ের তো বিয়ে দিলে, এবার একবার অন্তত তার খোঁজ নিতে তুমি নিজে যাও। তারপর কাঁদতে কাঁদতে বললেন, তুমি বাবা হয়ে তাকে ভুলে থাকতে পার; কিন্তু আমি যে মা, ছেলেমেয়েরা যতই অন্যায় করুক মায়েরা তাদেরকে ভুলতে পারে না।
রাজাও যে পারভীনের কথা ভুলে গেছেন তা নয়। তাকে ফিরিয়ে আনার কথা ইতিমধ্যে অনেক বার চিন্তা করেছেন। কিন্তু রাজ্যময় কথাটা রটে যাওয়ার পর বনবাস দেয়া মেয়েকে ফিরিয়ে আনা যায় না। তাই মনের কষ্ট মনে চেপে রেখেছিলেন। এখন রানীর কথা শুনে ও
তাকে কাঁদতে দেখে মেয়েকে দেখার জন্য তার মনও ব্যাকুল হয়ে উঠল। বললেন, কালই আমি সৈন্য সামন্ত নিয়ে মেয়ের খোঁজে যাব।
পরের দিন রাজা যে সব সৈন্য সামন্ত পারভীনকে বনবাসে রেখে এসেছিল তাদের নিয়ে সেই জঙ্গলে রওয়ানা দিলেন।
জঙ্গলে যেখানে সৈন্যরা পারভীনকে রেখে এসেছিল, সেখানে চিহ্ন হিসাবে একটা লম্বা লোহার খুঁটি গেড়ে এসেছিল। জঙ্গলে ঢুকে সেই লোহার খুঁটির কাছে গিয়ে সৈন্যরা খুব অবাক হল। লোহার খুটি ঠিক আছে; কিন্তু তার পাশে বিরাট এক রাজমহল।
রাজাও রাজমহল দেখে অবাক হয়েছেন। সেনাপতিকে জিজ্ঞেস করলেন, এই জঙ্গলে রাজমহল এল কোথা থেকে?
সেনাপতি বলল, হুজুর, আমরাও তো সে কথা ভেবে অবাক হচ্ছি। আপনি অপেক্ষা করুন, আমি গেটের পাহারাদারদের কাছ থেকে জেনে আসি।
কিছুক্ষণ পরে সেনাপতি ফিরে এসে বলল, পাশের রাজ্যের এক রাজপুত্র আপনার ছোট কন্যাকে বিয়ে করে এখানে বাস করছে।
রাজা শুনে খুব খুশি হয়ে সেনাপতিকে বললেন, তুমি গিয়ে পাহারাদারকে আমার পরিচয় দিয়ে বল, আমি আমার মেয়ের সঙ্গে দেখা করতে এসেছি।
পারভীন ও পারভেজ খবর পেয়ে রাজার কাছে এসে কদমবুসি করল। তারপর পারভীন বাবার সঙ্গে পারভেজের পরিচয় করিয়ে দেয়ার পর সবাইকে রাজমহলের ভিতরে নিয়ে গিয়ে বিশ্রামের ব্যবস্থা করে বাবুর্চিদের ডেকে খানা পিনার ব্যবস্থা করতে বলে বলল, সব খাবার আন্না পাকাবে। অর্থাৎ নুন দেবে না। অবশ্য নুন দেয়া খাবারও আলাদা রান্না করবে। যাতে মেহমানরা না খেয়ে উঠে না যায়।
সৈন্য সামন্তসহ রাজা খেতে বসেছে। দাস-দাসীরা খাওয়ালেও পারভীন ও পারভেজ তদারকি করছে।
পোলাও, কোর্মা, কোপ্তা, কাবাব, মাছের কালিয়া ছাড়াও আরো অনেক পদের খানা তৈরি হয়েছে। সবাই খাওয়া শুরু করে বুঝতে পারল, কোনোটাতেই এক চিমটি নুনও দেয়া হয় নি। সব খাবার আন্না। বিভিন্ন পদের এত ভালো ভালো খাবারে নুন না দেয়ায় সব খাবারই বেস্বাদ লাগছে। তাই কেউ সেই খাবার খেতে পারল না।
রাজা সব খাবারে নুন না দেয়ার কারণ বুঝতে পেরে পারভীনকে বললেন, এখন বুঝতে পারছি, কেন তুই বলেছিলি আমাকে নুনের মতো ভালবাসিস। আমি সেদিন তোর কথার অর্থ বুঝতে না পেরে তোকে বনবাস দিয়ে ভীষণ ভুল করেছি। তারপর মিনতি ভরা কণ্ঠে বললেন, তুই আমাকে মাফ করে দে মা
রাজা থেমে যেতে সৈন্য-সামন্তরাও বলল, হ্যাঁ মা, সেদিন আমরাও তোমার কথার মূল্য বুঝি নি। তাই রাজা হুজুরের কথা মতো আমরা তোমাকে এখানে বনবাস দিয়ে যাই। আমাদেরকেও তুমি মাফ করে দাও। নুন যে মানুষের কাছে এত প্রিয় ও মূল্যবান তা আমরা আজ বুঝতে পারলাম। রাজ্যে ফিরে গিয়ে নুন যে মানুষের কত প্রিয় ও মূল্যবান, তা প্রচার করে দেব। তারপর রাজা ও সৈন্য-সামন্তরা খাওয়া উঠে দাঁড়িয়ে পড়ল।
সবাইকে উঠতে দেখে পারভীন বলল, আপনারা উঠবেন না, বুসন।
সবাই বসার পর আবার বলল, আপনারা আজ আমার মেহমান।
মেহমানকে না খাইয়ে বিদায় করলে আল্লাহ আমাদের উপর অসন্তুষ্ট হবেন। তারপর বাবুর্চিদের সমস্ত আন্না খানা তুলে নিয়ে যেতে বলে নুন দেয়া খানা নিয়ে আসতে বলল।অনেক দিন আগের কথা। তখন বাদশাহী আমল। এক গ্রামে আতহার নামে এক মধ্যবিত্ত কৃষক ছিল। সে ছিল খুব সৎ, ধার্মিক ও মিতব্যায়ী। তার স্ত্রী মায়মুনা ধনী কৃষকের মেয়ে। তাই মধ্যবিত্ত বাড়ির বৌ হয়ে এসে সুখী হতে পারল না। কারণ স্বামীর কাছে কোনো সখ সাধের জিনিস চাইলে পেত না। তবে একটা দিক দিয়ে সে খুব সুখী। বাপ- চাচাদের মা-চাচিদেরকে বকাবকি করতে দেখছে। এমনকি মারধরও করতে দেখেছে। কিন্তু তার স্বামী কোনো দিন তাকে বকাবকি বা মারধর করে নি। শুধু নরম মেজাজে উপদেশ দিয়েছে। তাদের সংসার স্বচ্ছল নয়। যতদিন কোনো ছেলে-মেয়ে হয় নি, ততদিন সংসারে স্বচ্ছলতা না থাকলেও অভাব ছিল না। একটা ছেলে ও একটা মেয়ে হওয়ার পর সংসারের খরচ বেড়ে যেতে আতহার আরো হিসাব করে সংসার চালায়। বিয়ের কিছু দিন পর মায়মুনা স্বামীর কাছে যখন কিছু জিনিস আবদার করত তখন আতহার বলত, এখন আমাদের সখ-সাধের জন্য অযথা টাকা পয়সা খরচ করা উচিত নয়। যতটা সম্ভব কম খরচ করে ভবিষ্যতের জন্য জমান উচিত। যখন হেলেমেয় হবে তখন তাদেরকে লেখাপড়া করিয়ে মানুষ করতে হবে।
অনেক সময় যখন মায়মুনা রেগে গিয়ে বলত, যে লোক বৌ-এর সখ-সাধ না মিটিয়ে টাকা জমায়, সে কৃপন। তুমিও একজন কৃপন। তাই টাকা খরচ না করে জমাও। তখন আতহার কিছু বলত না, শুধু মিটি মিটি হাসত। তাই দেখে মায়মুনা আরো রেগে গিয়ে বলত, তোমার কি পিত্তি বলতে কিছু নেই? তুমি একজন নিমু। রোদে মানুষ। একথা বলার পরও স্বামীকে একই ভাবে হাসতে দেখে রাগে গর গর করতে করতে তার কাছ থেকে চলে যেত। অবশ্য কয়েক বছরের মধ্যে স্বামীর বদান্যতা ও ভালবাসার কাছে মায়মুনাকে নতি স্বীকার করতে হয়। এখন সে স্বামীকে পীরের থেকে বেশি সম্মান করে, ভালবাসে।
ঐ গ্রামে আরিফ নামে আর একজন সৎ ও ধার্মিক কৃষক ছিল। সে কোনো বিশেষ কারণে দশ কাঠা জমি বিক্রি করবে। জমিটা ছিল আতহারের জমির পাশে। তাই একদিন আরিফ জমি বিক্রির কথা আতহারকে জানাল।
আতহার বলল, তুমি জমি বিক্রি করো না। আমার কাছে কিছু টাকা আছে, সেই টাকা তোমাকে কর্জে হাসানা দেব।
আরিফ বলল, আমার অনেক টাকার দরকার। আমি তোমার অবস্থার কথা জানি। তাই টাকা কর্জে হাসানা নেব না। তা ছাড়া জমি বিক্রি করার আমি নিয়ত করেছি।
আতহার বলল, ঠিক আছে। সেটা তোমার ইচ্ছা। মুসলমান ভাই হিসাবে যা করা উচিত তাই করতে চেয়েছিলাম। এখন তুমি যদি জমি বেঁচার নিয়ত করে থাক, তা হলে ইনশাআল্লাহ নেয়ার চেষ্টা করব।
আরিফ বলল, জমিটা তোমার জমির পাশে বলে তোমার হক বেশি। তাই তোমার কাছে প্রথম এলাম।
তারপর একদিন দরদাম ঠিক করে আতহার আরিফের জমিটা কিনে নিল। যে দিন জমি রেজিস্ট্রি হল, সেদিন ঘরে এসে আতহার স্ত্রীকে কথাটা জানিয়ে বলল, আমি খুব হিসাব করে সংসার চালাই বলে আগে তুমি আমাকে কৃপন ভাবতে; কিন্তু আজ আল্লাহ আমাকে জমি কেনার তওফিক দিলেন। যদি হিসাব করে সংসার না চালাতাম, তা হলে কি জমি কেনা সম্ভব হত?
মায়মুনা লজ্জিত কণ্ঠে বলল, তখন জ্ঞান না হওয়ার কারণে তোমাকে কৃপন বলতাম। জ্ঞান হওয়ার পর আর বলতে শুনেছ? আর সে জন্য তোমার কাছে মাফও চেয়ে নিয়েছি।
কয়েক দিন পর আতহার কেনা জমিতে চাষ করার জন্য মাটি কোপাচ্ছিল। হঠাৎ কোদালে শক্ত কিছু লাগতে চারপাশের মাটি সরিয়ে একটা পিতলের কলস দেখতে পেল। তারপর সেটা তোলার সময় খুব ভারী লাগল। উপরে এনে কলসের মুখের মাটি সরিয়ে আলগা ঢাকনাটা খুলতে চকচকে সোনার মহর দেখে অবাক হয়ে কিছুক্ষণ সেদিকে তাকিয়ে চিন্তা করতে লাগল, এটা নিয়ে এখন কি করবে? তখন শয়তান তার মনে ওয়াসওয়াসা দিল, এটা তোর ভাগ্যে ছিল, তাই আরিফ এতদিন জমির মালিক থাকলেও সে পায় নি। এখন এটা নিয়ে ঘরে যা। তুই খুব ধনী হয়ে যাবি।
কথাটা মনে হতে আতহার আল্লাহর ভয়ে কেঁপে উঠল। তাড়াতাড়ি ঢাকনা চাপা দিয়ে কলসটাকে গামছায় জড়িয়ে আরিফের ঘরে গেল।
আরিফ ঘরের কাছের একটা জমিতে কামলাদের নিয়ে কাজ করছিল। তাকে মাথায় করে গামছা জড়ান কিছু নিয়ে আসতে দেখে সালাম বিনিময় করে বলল, কি ব্যাপার আতহার? মাথায় ওটা কি?
আহতার বলল, এখানে বলা যাবে না, বৈঠকখানায় চল। বৈঠকখানায় এসে আতহার মাথা থেকে কলসটা নামিয়ে গামছা খুলে নিয়ে বলল, তোমার যে জমিটা কিনেছি, সেখানে মাটি কোপাবার সময় এটা পেয়ে ভাবলাম, তুমি বা তোমার পূর্ব পুরুষরা কেউ এটা ওখানে পুঁতে রেখেছিল। তাই দিতে এলাম।
আরিফ বলল, তাই বলে গামছায় জড়িয়ে মাথায় করে নিয়ে এলে কেন? তারপর জিজ্ঞেস করল, এতে কি আছে দেখেছ?
হ্যাঁ দেখেছি। কলস ভর্তি সোনার মহর বলে আতহার ঢাকনাটা খুলে ফেলল।
আরিফ সোনার মহর দেখে অবাক হয়ে আতহারের দিকে অনেকক্ষণ তাকিয়ে থেকে চিন্তা করতে লাগল, যে লোক এক কলস সোনার মহরের লোভ সামলাতে পারে, সে নিশ্চয় আল্লাহর প্রিয় বান্দা।
তাকে ঐভাবে তার দিকে তাকিয়ে থাকতে দেখে আতহার বলল, কি ভাবছ? অন্য কেউ দেখে ফেলার আগেই ঘরে রেখে এস।
আরিফও আল্লাহর প্রিয় বান্দা। তাই বলল, আমি এটা জমিতে পুঁতে রাখি নি। আর আমার পূর্ব পুরুষদের কেউ রেখেছিল কিনা তাও জানি না। তা ছাড়া আল্লাহ যদি আমার ভাগ্যে এটা রাখত, তা হলে এত বছর জমি চাষ করার সময় পেতাম। পাইনি যখন এটা আমার নয়, তোমার।
আতহার বলল, এটা আমার হবে কি করে? আমি তোমার জমি কিনেছি, এই কলসটাতো কিনি নি। তুমি এটা পুঁতে না রাখলেও তোমার পূর্ব পুরুষদের কেউ হয়তো পুঁতে রেখেছিল। তাই এটা তোমারই প্ৰাপ্য।
আরিফ বলল, জমি যখন বেঁচেছি তখন ঐ জমির উপরে ও নিচে যাই থাকুক না কেন সব তোমার। আর আমার পূর্ব পুরুষরা যদি না রেখে অন্য কেউ রেখে থাকে, তা হলে তা আমার জন্য হালাল হবে না।
তারপরও স্বর্ণমুদ্রা কলসের মালিকানা নিয়ে ওদের দু’জনের মধ্যে অনেক তর্ক-বিতর্ক হল। শেষে তারা কলসটা নিয়ে কাজীর কাছে গিয়ে সব কিছু জানিয়ে কে এটার প্রকৃত মালিক ফায়সালা করে দিতে বলল।
কাজী সাহেবও ছিলেন খুব আল্লাহ ভীরু। তিনি ঘটনাটা শুনে ভাবলেন, এরা দু’জনেই তার থেকে বেশি আল্লাহ ভীরু। তারপর চিন্তা করতে লাগলেন, কিভাবে এটার ফায়সালা করবেন। কোনো সিদ্ধান্তে পৌঁছাতে না পেরে বললেন, এখনই এটার কোনো ফায়সালা করা যাচ্ছে না। তোমরা কাল সকালে এস। আমি রাতে চিন্তা করে দেখব, এটার প্রকৃত মালিক কে হতে পারে?
পরের দিন সকালে আতহার ও আরিফ গিয়ে হাজির হল কাজীর বাড়িতে।
সালাম বিনি য়র পর কাজী সাহেব বললেন, তোমাদের কার কি ছেলেমেয়ে আছে বল।
প্রথমে আতহার বলল, আমার এক ছেলে ও এক মেয়ে। মেয়েটা বড়।
কাজী সাহেব জিজ্ঞেস করলেন, মেয়ে কি বিয়ের উপযুক্ত হয়েছে? আতহার বলল, জি, হয়েছে। তার বিয়ে দেয়ার জন্য পাত্র খুঁজছি। এবার কাজী সাহেব আরিফকে জিজ্ঞেস করলেন, তোমার ক’ছেলে ক’মেয়ে?
আরিফ বলল, আমার এক ছেলে ও দুই মেয়ে। ছেলেটা বড়।
কাজী সাহেব তাকে আবার জিজ্ঞেস করলেন, ছেলে কি বিয়ের উপযুক্ত হয়েছে?
আরিফ বলল, জি, হয়েছে। আমিও তার বিয়ে দেয়ার জন্য পাত্রী খুঁজছি।
কাজী সাহেব মনে মনে আল্লাহর শুকরিয়া আদায় করে বললেন, তোমরা একে অপরের ছেলেমেয়ের সঙ্গে বিয়ে দাও, আর এই কলসের স্বর্ণমুদ্রাগুলো দু’জনেই ছেলেমেয়ের বিয়েতে খরচ কর।
কাজীর ফায়সালা শুনে আতহার ও আরিফ দু’জনেই খুশি হল। আতহার বলল, আপনি খুব খাঁটি ফায়সালা করেছেন। আমি এতে রাজি।
তার কথা শেষ হতে আরিফও ঐ একই কথা বলে বলল, আমিও এ বিয়েতে রাজি।
তারপর তারা ঘরে ফিরে খুব ধুমধামের সঙ্গে ছেলেমেয়ের বিয়ে দিল আর সেই এক কলস স্বর্ণমুদ্রা দু’জনেই ঐ বিয়েতে খরচ করল।
ইচ্ছা করলে, আতহার অথবা আরিফ প্রত্যেকেই কলস ভর্তি স্বর্ণমুদ্রা নিজেই ভোগ করতে পারত। আর কাজী সাহেবও সরকারী তহবীলে জমা দেয়ার কথা বলে, নিজেই ভোগ করতে পারতেন। কিন্তু তাঁরা প্রত্যেকেই আল্লাহকে ভয় করত। তাই তা করেনি। তাই যারা আল্লাহকে ভয় করে সৎভাবে জীবন যাপন করে, তারাই প্রকৃত মুসলমান।