আমি আরিফুর রহমান। বয়স চুয়াত্তর।
বিশ্ববিদ্যালয়ে পড়িয়ে জীবন কাটিয়েছি। রবীন্দ্র সঙ্গীত আমার সাধনার জায়গা। জীবনভর মনে করেছি যে আমি একটি কাঁচের ঘরে বাস করেছি। যেদিকে তাকিয়েছি সেদিকেই দেখেছি নিজের চেহারা। কখনো সে চেহারা খুব অন্তরঙ্গ মনে হয়েছে। কখনো একদমই অচেনা। যেন অন্য কেউ আমারই সবটুকু নিয়ে দাঁড়িয়ে আছে। কখনো মনে হয়েছে যে ঘরকে আমি কাঁচের ঘর মনে করেছি, সেটা আসলে কোনো ঘরই নয়। সে এক বিশাল প্রান্তর। ঘরবাড়ি, হাটবাজার, পথঘাট, নদী, হাজার হাজার মানুষ নিয়ে আমার জীবনের চারদিকে ছড়িয়ে আছে। আর আমি নিজেকে সর্বত্র হেঁটে যাওয়ার জন্য তৈরি করেছি।
শিক্ষকতা পেশায় আমি পঁয়তাল্লিশ বছর কাটিয়েছি। এখন অবসর জীবনে আছি। আমি জানি পেশা থেকে অবসর নিলেই অবসর জীবনে ঢোকা হয় না। অবসর কখনো ঘাড়ের ওপর বোঝার মতো চেপে বসে। এই মুহূর্তে আমি আমার ফ্ল্যাটের দক্ষিণ দিকের বারান্দায় বসে আছি। যে ইজিচেয়ার এখন আমার দখলে এটি আমার প্রিয়। বেশ প্রিয়। যথেষ্ট পুরনো হয়েছে। প্রায় একত্রিশ বছর বয়স হয়েছে। কিন্তু বসতে আরামদায়ক লাগে দেখেই ফেলে দেইনি। কখনো সখনো কোনো ঘটনা বা বস্তু এভাবে আঁকড়ে থাকে মানুষকে। এভাবে আমি দর্শনের ধারণায় নিজের ভেতরে বোধের বলয় তৈরি করি। ভাবি, যে জীবন কাটিয়েছি তার সবটুকু নিয়ে হেঁটে যাব সামনে। পিছুটানের স্বর্ণলতা ভরে নেব আমার সঞ্চয়ের ঝুলিতে।
দক্ষিণের বারান্দায় এলেই আমার ভেতরে দার্শনিক চিন্তা কাজ করে। আমি অনবরত খুঁজতে থাকি জীবনের জন্য অর্থবহ পরিসর। পরিসর আমার জন্য ব্যাপ্ত চিন্তা। এখন খোঁজাই আমার নিয়তি। আমি হারিয়েছি অনেক। হারিয়েছি ডালিয়াকে। গত পাঁচ বছর ধরে ডালিয়া আমার সামনে থেকেও নেই। আমি তো অনবরত সেই ডালিয়াকে খুঁজেছি যাকে একদিন ভালোবাসার কথা বলেছিলাম। ও মৃদু হেসে বলেছিল, জানতাম তুমি একদিন আমাকে তোমার জীবনের প্রিয় কথাটিই বলবে।
কি করে জানলে?
তোমার চোখের ভাষা আমাকে বলে দিয়েছিল। মানুষ কীভাবে চোখের ভাষা তৈরি করে তা আমাকে অনেক দিন ভাবিয়েছে। সেদিন থেকে আমি নিজেকে প্রস্তুত করেছিলাম তোমার ডাকে সাড়া দেয়ার জন্য।
আমি অবাক হয়ে ডালিয়ার দিকে তাকিয়েছিলাম। দেখেছিলাম ডালিয়ার নিজের চোখের দৃষ্টি আশ্চর্য উজ্জ্বল। আমার মুগ্ধতার শেষ ছিল না সেই দৃষ্টির জন্য। এখন ওর চোখ আছে, কিন্তু দৃষ্টি নেই। আমি তো এক পথিক। অনবরত পথ চলি। আমি কোথাও দাঁড়াই না। ডালিয়ার বোজা চোখেও আমার দেখার কিছু আছে। ফেলে-আসা জীবনের ছবিগুলো আমি বুজে থাকা চোখের পাতায় দেখতে পাই। তখনই বুঝতে পারি আমার স্বপ্ন ফুরিয়ে যাবার নয়।
গত পাঁচ বছর ধরে আমি ওর বোঁজা চোখ দেখি। যেদিন থেকে ও চোখ বুঁজেছে সেদিন থেকে আমি ওর দৃষ্টি খুঁজে বেড়াই। খুঁজি এই বাড়ির সবটুকু জায়গাজুড়ে। এই বাড়ির বয়স এখন ছাব্বিশ বছর। এক বিঘা জমির ওপর বাড়ি। শোবার ঘরটি অনেক বড়। আলো-বাতাসের অভাব নেই। রোদ এসে ভরে যায় ঘরে। ডালিয়া সুস্থ থাকতে পর্দা সরিয়ে ঘরের সব জানালা খুলে রেখে বলতো, দেখো রোদ-বাতাসের লুকোচুরি। আলোর ছায়ায় জীবনচুরি।
আমি হেসে বলতাম, জীবনচুরি কি?
সবকিছু কি অর্থ মিলিয়ে বলি নাকি? যা মনে আসে তাই বলি। হাসিতে গড়িয়ে পড়ত ডালিয়া। ওর হাসিতে উচ্ছ্বাস ছড়িয়ে পড়ত ঘরে। আমি বুক ভরে শ্বাস টেনে নিয়ে বলতাম, প্রেমের হাসি এমনই সুন্দর। যেন আমি একটা বিশাল তিমি। হাসির সমুদ্রে ডুবে যাচ্ছি।
বাব্বা, কবি হতে বাকি নেই তোমার।
আমি চোখ বড় করে বলতাম, বিশ্ববিদ্যালয়ে আমি অর্থনীতি পড়াই। রাষ্ট্রব্যবস্থায় সমাজতন্ত্রের স্বপ্ন দেখি।
এটাও কবিতার মতো করে বললে। ডালিয়া আবার বাঁধভাঙ্গা হাসিতে ভেঙে পড়তো। হাসতে হাসতে আমার কাছে এসে দাঁড়িয়ে দু’হাতে গলা জড়িয়ে ধরে বলতো, আমাদের জীবন কবিতা লেখার খাতা। এখানে দুঃখের কবিতাও লেখা হবে। শুধু আনন্দের না।
কথা বলে ওর সঙ্গে জেতা আমার জন্য কঠিন ছিল। আমি ভেতরে ভেতরে চেষ্টা করেছি। ওকে বুঝতে দেইনি। তারপরও দেখতাম ও যা বলে সেটা সুন্দর। আমার কথা আড়াল হয়ে যায়। সেদিন ও বলেছিল, দুঃখেরও কবিতা লেখা হবে। আমি এখন সেই দুঃখের কবিতায় আছি।
এই বড় আকারের শোবার ঘরে ডালিয়া এখন একা শুয়ে আছে। বাড়িতে আরও তিনটে বেড়রুম আছে। দু’টোয় থাকতো আমার দুই ছেলেমেয়ে। আর একটি অতিথিদের জন্য। ছেলের ঘরটিতে আমি থাকি। মেয়ের ঘরটি ফাঁকা। ছেলে ভ্যাঙ্কুবারে থাকে। মেয়ে সুইডেনে। দুজনেই চাকরি করে। দু’জনেই বিয়ে করেছে। মেয়ের স্বামী বিদেশি। ওদের ঘরে চারজন নাতি-নাতনি আছে। সবকিছু মিলিয়ে আমার ভালো থাকার কথা ছিল। আমার ভালো থাকা হয়নি। ডালিয়াকে খুঁজে ফিরে আমি সময় কাটাই। এক আশ্চর্য সময়! আমি জানি সময়ের পথঘাটে আমার ক্লান্তহীন পথযাত্রায় আমার অজস্র সঙ্গী আছে। জোনাকির আলো যেমন আছে, তেমন আছে পূর্ণিমা। আমি সবটুকু আমার সঞ্চয়ের ঝোলায় রাখি।
আমার জীবনে এমন আশ্চর্য সময় অনেকবার এসেছে। সময়ের চিন্তায় আমি ড্রইংরুমে আসি। আমিতো আমার সময়কে বাজিয়েছি – খুঁজেছি হারিয়ে যাওয়া মানুষকে। আমি সঙ্গীত শিল্পী আলতাফ মাহমুদের ছবির সামনে এসে দাঁড়াই। না, ছবিটা ওর একার নয়। সঙ্গে আমিও আছি। ও আমার খুব কাছের বন্ধু ছিল। আমাদের যৌবনের শুরুর সকালটি ছিল জীবনের এক আশ্চর্য সময়। যৌবনে আমি দেশের স্বাধীনতার জন্য যুদ্ধ করেছিলাম। সেই সময় আমার সামনে স্থির হয়ে আছে। সহস্র মুক্তোর মালায় জড়িয়ে আছে সময়। শুধু খুঁজে পাই না আলতাফকে। খুঁজতে থাকি অনবরত।
ড্রইংরুমে চারদিকে তাকিয়ে বুঝতে পারি আমার সময় এখন কাঁচের দেয়াল। দেয়ালজুড়ে ফুটে আছে আমারই চেহারা। চোখে চোখ পড়লে মৃদু হেসে জিজ্ঞেস করে, তুমি কেমন আছ?
ভালো নেই। আমি মাথা নাড়ি।
ভালো থাকার উপায় খোঁজ।
কত আর খুঁজব। খুঁজতে খুঁজতে জীবনের শেষ সীমায় এসেছি।
উপায় খোঁজাই বেঁচে থাকা।
উপদেশ দিচ্ছ?
যদি মনে করো উপদেশ, তাহলে তাই। এই শর্ত তুমি মানতে পার, নাও পারো।
আমি চেঁচিয়ে বলি, মানি না। মানি না।
আমার চিৎকারে মুখের ভঙ্গি বদলে যায়। চোয়ালের হাঁড় উঁচু হয়ে ওঠে। দাঁত বেরিয়ে পড়ে। জিহ্বা দেখা যায়। ঘরের চারদিকে কুৎসিত একটা কিছু যেন ভেসে উঠেছে। আমি নিজেকে করুণা করি এবং ঘৃণাও। চারদিকে ঘুরতে ঘুরতে আমার মাথা ঝিম মেরে যায়। আমি দু’হাতে মুখ ঢেকে বসে পড়ি। নিজের দিকে তাকাতে আমার ভয় করে। আমি এক ভয়ঙ্কর প্রাণী বুঝি। আমার খোঁজার প্রহর কাটে না। আমি ডাইনোসরের সময়ের মানুষ হয়ে যাই। আমি নিঃশব্দে কাঁদতে থাকি।
বুঝতে পারি ডালিয়া এসে দাঁড়িয়েছে আমার পাশে। বলছে, ওঠো। আমার হাত ধরো। চলো আমরা পটুয়াখালির তালতলির বৌদ্ধ মূর্তিটি দেখে আসি। অসাধারণ সুন্দর বুদ্ধকে দেখে তোমার বেঁচে থাকার স্বপ্ন ফুল হয়ে ফুটবে। ভাববে জীবনের সঞ্চয়ে ধুলো জমে না। সেদিন রাখাইনরা একটি অপূর্ব অনুষ্ঠান করেছিল। জল ছিটিয়ে অতিথিদের আপ্যায়ন করেছিল। অনুষ্ঠান শেষে তুমি আর আমি চারদিকে ঘুরছিলাম। দেখেছিলাম রাখাইনদের ঘরবসতি। কি সুন্দর যে লেগেছিল। চলো আমরা আবার সেখানে যাই।
আমি ডালিয়াকে বলি, ডালিয়া আমাদের সময় কি ফুরোয়নি?
না, আমাদের সময় কোনোদিন ফুরোবে না। আমরা বয়সের সঙ্গে সঙ্গে সময়ের গর্তগুলো বুঁজিয়ে দেবো।
আমরা চাইলেও তা পারবো না। ফাঁকি দেয়ার চিন্তাকে আমি ঘৃণা করি ডালিয়া।
আমার কান্না ফুরোয়। শুনতে পাই মৃদুকন্ঠের ডাক, নানাভাই।
আমি দু’হাতে চোখ মুছে ওর দিকে তাকাই। ওর হাতে ঝাড়– এবং ন্যাকড়া। ও রাস্তায় ফুল বিক্রি করে। যখন সময় পায় তখন এসে আমার ঘরগুলো পরিষ্কার করে দিয়ে যায়।
আজও আমার দিকে তাকিয়ে বলে, নানাভাই ঘর ঝাড়– দিমু? কোন ঘর আগে?
ও প্রতিদিন এমন একটি প্রশ্ন আমাকে করে। আমার মনে হয় এটাও ওর খোঁজা। ডালিয়ার অসুস্থতার পরে আমি ওকে কাজের জন্য ডেকে এনেছি। বলেছি, যখন খুশি আসবি। যেভাবে কাজ করতে ভালোলাগবে সেভাবে করবি। শুধু ঘরগুলো পরিষ্কার থাকা চাই। কাজ করার এই স্বাধীনতা পেয়ে ও খুশি। বলেছিল, কি মজা যহন খুশি তহন কাম করমু। এইডা মোর আরামের চাকরি। ওকে স্বস্তি দিতে পেরে আমার মনে হয়েছিল ও আমার খোলা প্রান্তরের এক বালিকা যে একদৌড়ে পার হতে পারে সে প্রান্তরের পুরোটা। ছুঁতে পারে দিগন্ত। কেন ওকে নিয়ে এমন ভাবনা আমার মনে হয়েছিল তার কোনো সূত্র খুঁজে পাইনি আমি।
আবার শুনতে পাই ওর কন্ঠস্বর। মনে হয় ও যেন প্রান্তরের কোথাও দাঁড়িয়ে আছে। অনেকদূর থেকে আমার সঙ্গে কথা বলছে।
নানাভাই কোন ঘর আগে? আপনে মোর কথা কি হুনতে পান না?
তোর কথা তো শুনতে পাচ্ছি রে মেয়ে। তুই রায়নার ঘরে যা। আমার মেয়ের ঘর আগে ঝাড়– না দিলে আমার শান্তি লাগে না।
ওই ঘরে অনেক মাকড়সা। ওই ঘর ঝাড়– দিতে মোর ডর করে।
মাকড়সা কোথায়? আমিতো মাকড়সা দেখতে পাইনা।
সারা ঘরে মাকড়সা আছে। কোনহানে যে মাকড়সা নাই তা কইবার পারুম না।
চল তো দেখি। তুইতো আমাকে নতুন কথা শোনালি।
আমি ওর সঙ্গে রায়নার ঘরে আসি। কতদিন যে আমি রায়নার ঘরে ঢুকিনি তা আমার মনে নেই। আসলে তা নয় এই ঘরে তো আমি রোজই ঢুকি। তবে কেন এমন হয়, ওর ঘরে ঢুকলে আমি ওকে খুঁজতে থাকি। কিন্তু কোথাও ওকে পাই না। উল্টো আমার বুকের ভেতর ধুকধুক শব্দ হয়। আমি জানি ও আমার কাছে নেই। দূর দেশে আছে। চাকরি করছে। বিদেশি ছেলেকে বিয়ে করে ঘর-সংসার করছে। দু’টি সন্তানের মা হয়েছে। তারপরও আমার কেবলই মনে হয় আমি ওকে হারিয়েছি। আমার সামনে ওর শৈশব আর কৈশোর আছে। আর কিছু নেই। এই ফুল বিক্রি করা মেয়েটির নাম বেলি। আমি ওকে বেলফুল ডাকি। কারণ ওকে দেখে আমার রায়নার কৈশোর দেখা হয়। রায়নাকে ফুল বিক্রি করতে হয়নি। ও ইংলিশ মিডিয়াম স্কুলে পড়েছে। ঢাকা বিশ্ববিদ্যালয়ে পড়েছে। বিদেশে গিয়ে পিএইডি করেছে। এখন সুইডেনের একটি বিশ্ববিদ্যালয়ে পড়ায়। বেলির মধ্যে ওর কৈশোর খোঁজার বিষয় জানতে পারলে আমার মেয়ে চিৎকার করে বলবে, তুমি আমাকে অপমান করছ বাবা। একটা পথের মেয়ের মধ্যে আমার কৈশোর খুঁজছ? তোমার মাথায় কি গোলমাল হয়েছে বাবা?
হ্যাঁ, তাইতো। আমার মাথায় গোলমাল হয়েছে কিনা সেটা ভেবে দেখার বিষয়। আমি জানি আমি সুস্থই আছি। আমি যে কোনো মেয়ের মাঝে আমার মেয়ের কৈশোর খুঁজতে পারি। আমার সামনে শ্রেণি-বৈষম্যের ভেদরেখা ঘুচে যায়। আমি মানুষের সঙ্গে মানুষের পার্থক্য দেখতে চাই না। আমি এই আদর্শ নিয়ে বড় হওয়া চিন্তাকে খুঁজে ফিরি। বুঝতে পারি চারদিকের সবখানে মাকড়সার বাসায় ভরে আছে। ওদের বাসাগুলো এক একটি গোলকধাঁধাঁ।
আমি বেলফুলের মুখের দিকে তাকিয়ে বলি, মাকড়সাকে তোর ভয় লাগে কেন রে নাতনি?
আমি কইতে পারুম না। আমার মা যেদিন গাড়ির তলে পইড়া মইরা গেল তখন মা রে দেইখা মনে হইছিল, মা একডা মাকড়সা হইয়া গেছে। ছোডবেলা থাইকা আমি মাকড়সা দেইখলে চিল্লাইতাম।
আমিও মাকড়সা দেখলে ভয় পাই রে বেলফুল।
আপনে ভয় পাইবেন ক্যান? আপনে তো আমার মতো ছোডু না। আপনে অহন খালার ঘরে চলেন।
আয় দেখি। ভাবি, মাকড়সা আমার সঞ্চয়ের ঝুলিতে আছে। বাসা বানিয়ে বাচ্চা ফোটাচ্ছে। আমার পায়েও মাকড়সা বাসা বানিয়েছে। সোনালি আলোয় ঝকঝক করছে মাকড়সার নকশি-ঘর।
আমি ওর সঙ্গে রায়নার ঘরে সামনে গিয়ে দাঁড়াই। চারদিকে তাকিয়ে দেখি ঘরটা গোছানোই আছে। শুধু দেয়ালের এককোণায় একটি ছোট্ট মাকড়সার জাল ঝুলছে। কোথাও আর কিছু নেই। আমি ফুলবিক্রি মেয়ের দিকে তাকাই। বলি, বেলফুল আয়।
ও ঝাড়– বুকে চেপে ধরে নিজেকে সামলায়। পা টিপে টিপে ভেতরে ঢোকে। দ্রুত ঘর ঝাড়– দেয়।
আমি বলি, ওই কোণায় মাকড়সার জাল আছে। ভেঙে আয় বেলফুল।
মুই পারুম না। মায়ের গালে ঝাড়– লাগাইতে পারুম না। ওইডাতে মোর মরা মা।
তাহলে ঝাড়–টা আমাকে দে। আমি ওর হাত থেকে ঝাড়ু নিয়ে দেয়াল থেকে মাকড়সার জাল পরিষ্কার করি। আতঙ্কিত মেয়েটি আমার পেছনে দাঁড়িয়ে থাকে। আমি ওর হাতে ঝাড়– ফেরত দিতে গেলে ও বলে, ঘর তো সাফ হয় নাই নানাভাই। মাকড়সার বাসাতো সারা ঘরে আছে।
কই, আমিতো আর দেখছি না। কি বলিস তুই?
আমিতো দেহি। সবখানে আছে। খাডে, টেবিলে, আলমারিতে, আলনায়। কোনহানে নাই?
আমি ওর মাথায় হাত রেখে বলি, তোর খিদে পেয়েছে বেলফুল?
হ,পাইছে। সকাল থাইকা কিছু খাই নাই। কেউ তো মোর খাঅনের খোঁজ লয় না।
আয় আমার সঙ্গে। দেখি ফ্রিজে কি আছে।
ফ্রিজ খুলে ভাত আর গরুর মাংস পাই। একটি থালায় ভাত-মাংস নিয়ে ওকে বলি, ভালো করে হাতমুখ ধুয়ে আয়। রান্নাঘরের ওই পিঁড়িতে বসে মনের আনন্দে খাবি। মনে কোনো দুঃখ যেন না থাকে।
চোখে পানি থাকব না?
চোখের পানি? হ্যাঁ, চোখে পানি রাখতে পারিস, যদি তা খুশির পানি হয়।
আচ্ছা। ও খুশিতে উচ্ছ্বসিত হয়ে দৌড়ে বাথরুমে যায়। আমার বুক চেপে আসে। আমি রান্নাঘরে ঢুকি। পানি খাই। ডালিয়াকে স্যুপ খাওয়াতে হবে। স্যুপ তৈরির উদ্যোগ নেই। পাঁচ বছর ধরে ঢাকা শহরের আত্মীয়-স্বজন ডালিয়ার জন্য স্যুপ বানিয়ে পাঠায়। হঠাৎ করে কেউ না পাঠাতে পারলে সেদিন আমি করি। তারপর নলে ঢেলে ওকে খাওয়াতে হয়। হায় ডালিয়া, তুমি এমন করে আমার সামনে থেকে নিখোঁজ হয়ে যাবে? এ কেমন ভালোবাসা বুকে নিয়ে তুমি আমার সামনে এসে দাঁড়িয়েছিলে? আমার চোখে পানি আসে। আমি মুছি না। চোখের পানি গড়াতে দেই। হাত ধুয়ে রান্নাঘরে ফিরে আসে বেলফুল। আমার দিকে তাকিয়ে মৃদুস্বরে বলে, নানাভাই আপনের চোখে পানি ক্যান?
আমি ওর দিকে তাকাই না। ও আবার ডাকে, নানাভাই। আমি ওর দিকে না তাকিয়ে বলি, কি বলবি বল।
আপনের চোখের পানি খুশির না দুঃখের নানাভাই?
দুঃখের। আমি এবারও ওর দিকে তাকাইনা।
আপনে মোর চোখে খুশির পানি রাখতে কইছেন। তাইলে আপনের চোখে দুখের পানি ক্যান?
আমার কাছ থেকে উত্তর না পেয়ে ও বলে, নানির লাইগা? নানি যে মইরাও বাঁইচা আছে হের লাইগা?
তুই ভাত খেয়ে নে বেলফুল। আর কথা বলবি না।
আইচ্ছা। ও থালা নিয়ে মেঝেতে পা গুটিয়ে বসে। ওর আনন্দ আমাকে তোলপাড় করে। মাত্রতো এক থালা ভাত! যেন এটুকুই ওর এই জীবনের সঞ্চয়। ও জমিয়ে রাখবে সারাজীবন।
ভাত খেয়ে ও আমাকে বলে, আইজ আমি নানির নলের মদ্যে সুপ দিমু। দিমু তো নানাভাই?
না। তোর কাজ ঘর পরিষ্কার করা। তুই যে কাজের জন্য এই বাড়িতে আসিস সেটাই করবি।
হ, তাইতো। অহন কোন ঘর ঝাড়– দিমু?
তোর মামার ঘর। ভাত খেয়ে পেট ভরেছে?
হ, ভরছে। ও বেসিনে হাত ধুয়ে নেয়। থালা ধুয়ে এক কোণায় রাখে। এই একটি থালা আলাদা করে রাখা আছে ওদের তিনজনের জন্য। যে ছেলেটি রাস্তার ধারে বসে জুতো সেলাইয়ের কাজ করে ও আমার বাজার করে। যে ছেলেটি রাস্তায় ঝাড়– দেয় ও আমার গাড়ি পরিষ্কার করে। আর পাশের বাড়িতে কাজ করে যে মহিলা সে সন্ধ্যায় এসে আমার রান্না করে দেয়। এভাবে আমার রাতদিনের কাজের হিসাব চলে। আমিতো বেশ আছি। অকস্মাৎ হা-হা হাসিতে আমি চারদিক ফাটিয়ে দেই। বেশ মজা পাই। বেলফুলের হাত থেকে মেলামাইনের থালা পড়ে যায় বেসিনের উপর। ও দ্রুত উঠিয়ে রেখে বাইরে চলে যায়। বুঝতে পারি আমাকে আর কোনো প্রশ্ন করার সাহস ওর নেই। আমি চুলো থেকে প্যান নামিয়ে রাখি। আগুনের শিখার দিকে তাকিয়ে ভাবি সব কষ্ট পুড়িয়ে দাও আমার। যদি পোড়ানোর সাধ্য না থাকে তবে দাউদাউ জ¦লো কেন আগুনের পরশমনি! আমি আমার মন তোমার হাতে তুলে দিচ্ছি। পুড়িয়ে দগ্ধ করো। আমি মন নামের এক টুকরো কয়লা নিয়েই বাঁচতে চাই। বেঁচে থাকার অর্থতো আমার ফুরিয়েছে। আমি চুলো বন্ধ করি। এখন আমার ডালিয়ার কাছে যেতে হবে। ওকে পরিষ্কার করতে হবে, কাপড় বদলে দিতে হবে।
শুনতে পাই বেলফুল চিৎকার করছে, নানাভাই নানাভাই।
আমি ইশতিকের দরজার সামনে গিয়ে দাঁড়াই, কি হয়েছে বেলফুল?
খাডের নিচে একডা বড় ইঁন্দুর। কেমুন কইরা যেন চাইয়া রইছিল।
তুই ওটাকে মামা ডাকবি।
মামা? বেলির কান্নাভেজা চোখ বিস্ফারিত হয়ে যায়।
হ্যাঁ, মামা। ও তোর ইশতিক মামার ঘরে থাকে। তোর মামাকে ভালোবেসে।
ইন্দুর মামা হয় ক্যামনে? ও আল্লাহরে -। আমি আর এই বাসায় কাম করুম না। আগে তো এই বাসায় মাকড়সা আর ইন্দুর আছিল না। আইজ ক্যান এমুন লাগতাছে।
ও ঘরের ভেতর লাফালাফি করে। আমার মনে হয় ইশতিক ওর কৈশোর নিয়ে এই ঘরে এসেছে। বড় অল্প সময়ের জন্য। আমি বেলফুলকে দেখি। ও ছেলে না মেয়ে তা আমি চিন্তায় রাখি না। শুধু এক আশ্চর্য সময় আমার সামনে।
এক কিশোরীর মাঝে আমি খুঁজে বেড়াই আমার জীবনের এক ক্ষুদ্র অংশ – যেখানে গোলাভরা শস্য ছিল। শস্যের দানা খাওয়ার জন্য ইদুঁরের ঘোরাফেরা ছিল। আর ইদুঁরের খেয়ে-যাওয়া শস্যদানার খোসার ভেতর জড়ো হয়ে গেছে হারানো সময়। আমি হল অফ মিরর এফেক্টে একজন ধ্যানমগ্ন সত্তা। অন্তহীন জিজ্ঞাসায় নিমজ্জিত জীবন। আমি বেলফুলের হাত ধরে বলি, আজ তোর ছুটি। বাড়িতে যা।
ও ঘরের মধ্যে ঝাড়– ফেলে একছুটে বেরিয়ে যায়। আমি ওকে ডেকে বলতে পারি না যে ঝাড়–টা জায়গা মতো রেখে যা। ও যেভাবে ঝাড়–টা ছুঁড়ে ফেলে দৌড় দিল সেটা আমর সামনে এক অন্যরকম দৃশ্য। ওর চলে যাওয়া উপভোগ করি। ঝাড়ি– উঠিয়ে বারান্দায় রেখে আসি। তারপর আমি এসে দাঁড়াই ডালিয়ার বিছানার কাছে। ওকে একজন সন্ত নারীর মতো লাগছে। গায়ে সাদা রঙের চাদর। দু’চোখ বোঁজা। শ্বাস পড়ছে। আমি চাদরের নিচ থেকে বেরিয়ে আসা ডান হাত ধরি। বলি, ডালিয়া চোখ খোল। ভোর হয়েছে।
যৌবনে আমরা এভাবে একজন আর একজনকে ডাকতাম। যেদিন ওর আগে ঘুম ভাঙতো সেদিন ও জানালার পর্দা সরিয়ে বলতো, দেখ আলো ফুটেছে। ওঠো সোনাপাখি। ময়ূর আমার।
আমাকে নতুন নতুন নামে ডাকার জন্য ও অনেক পাখির নাম মুখস্ত করেছিল। এক একদিন এক এক নামে ডাকতো। আমি ওকে ডাকতাম নদীর নামে।
আজও ওর হাতে ঠোঁট ঠেকিয়ে বললাম, ওঠো আমাজন নদী। দেখো রেইন ফরেস্টের মাথায় আলো ছড়িয়েছে।
ওর হাত ধরে বসে রইলাম। কোথাও কোনো শব্দ নেই।
এমনতো কথা ছিল না ডালিয়া যে তুমি আমার সঙ্গে পাঁচ বছর তিন মাস কথা বলবে না। চোখ খুলে তাকাবে না। কানের কাছে মুখ নিয়ে বলবে না, শোন গুণগুণ ধ্বনি। তুমি বলো আমার এই ধ্বনি কখনো গানের চেয়েও বেশি মধুময় লাগে। হায় ডালিয়া নিজের সবটুকু নিয়ে তুমি এখন আড়াল হয়ে আছ। তোমার নিশ্বাসটুকুই আমার শেষ অবলম্বন। নিশ্বাস-প্রশ্বাস আমার কাছে এখন এক অলৌকিক আনন্দ। এই আনন্দ নিয়ে আমি তোমার দিকে তাকিয়ে থাকি। বুঝতে পারি বেঁচে থাকার সৌন্দর্য কোথাও কোথাও প্রতিটি মানুষের জন্য খানিকটুকু থেকে যায়।
তুমি কতদিন আমাকে বলেছো, আমরা আজ রাতে ঘুমুবো না। তুমি গান করবে আমি শুনব। আমরা কেউই ঘড়ির দিকে তাকাব না। ঘুমে ঢলে পড়ব না। বিষখালি নদীর পাড়ে দাঁড়িয়ে রক্তাভ আকাশের সূর্য ওঠা দেখব। হায় ডালিয়া, তুমি এখন এসব স্মৃতির বাইরে। বেঁচে থাকার নিষ্ঠুর বিপর্যয়ে আমার দিন এমন কুঁকড়ে যাবে, কি করে মেনে নেই তা -।
শুনতে পাই দরজায় কেউ টুকটুক শব্দ করছে। হয়তো কাজের লোকের কেউ এসেছে। জুয়েল আসতে পারে। এখন ওর বাজার করে দেয়ার সময়। জুয়েল রাস্তার ধারে বসে জুতো সেলাইয়ের কাজ করে। আমার বাজার করার কাজ পেয়ে ও বেজায় খুশি। খুশিতে আটখানা বলা যায়। মাস গেলে বেতন পায়, আবার বাজারের দরদামের হাত সাফাইতো আছেই। আমার এই একা দিনযাপনে খুঁটিনাটি এইসব কিছু আমাকে মেনে নিতে হয়। আমি বেঁচে থাকার শর্ত হিসেবে মেনে নিয়েছি। বড় বেশি সাহসী জীবনযাপন। সাহস এই অর্থে যে আমি বাঁচা-মরার আর কোনোকিছু পরোয় করছি না।
বেলটা জোরে জোরে আরও কয়েকবার বাজে। ডালিয়ার হাতটা চাদরের নিচে ঢুকিয়ে দিয়ে আমি দরজা খুলতে আসি। জুয়েলই এসেছে। অবাক হয়ে জিজ্ঞেস করে, কি হয়েছে স্যার?
কিছু হয়নি তো। তোর কেন মনে হলো যে কিছু হয়েছে?
আপনার শরীর ভালো আছে?
ভালোইতো আছি। তুইতো আমাকে কালও দেখে গেলি। আমাকে দেখতে খারাপ দেখাচ্ছে?
হ্যাঁ, কেমন জানি লাগছে। মনে হচ্ছে যে মানুষকে রোজ দেখি আজ আপনি সেই মানুষ না।
আমি হা-হা করে হাসি। প্রাণখুলে হাসি। হাসতে হাসতে ওকে ঈশারায় ভেতরে ডেকে দরজা বন্ধ করে দেই। হাসি থামিয়ে বলি, আমার হাসিও কি অন্যরকম লাগছে?
ও ঘাড় কাত করে বলে, হ্যাঁ। একদমই অন্যরকম লাগছে।
তাহলে তুই ভুল করে অন্য বাড়িতে ঢুকে পড়েছিস জুয়েল। ভেবে দেখ ঠিক বাড়িতে এসেছিস তো?
আমি ঠিক বাড়িতেই এসেছি। আমার কোনো ভুল হয়নি।
তাহলে বাড়ির মানুষটাকে বেঠিক লাগছে কেন?
লাগছে সেটা জানি। কেন লাগছে জানি না। আজকে কি বাজার করব স্যার? কি মাছ আনব? নাকি মুরগি?
ম্যাডাম কি খাবে জিজ্ঞেস করি। তুই বোস। ম্যাডামের খাবার মেনুটা জানতে হবে না।
ম্যাডাম? জুয়েল বিস্ফারিত চোখে তাকায়। আমি ওর চোখের দিকে তাকিয়ে থমকে যাই। তাইতো, আমি কি বললাম ওকে? কত বছর আগে এমন করে কথা বলতাম! এখন কি তেমন করে কথা বলা যায়। হায়, আমার কি হবে! এমন ভুল বারবার করলে লোকে আমাকে পাগল বলবে।
ম্যাডামের স্যুপ আনতে হবে স্যার?
অনেক কিছুই লাগবে। তুই বোস আমি রান্নাঘর দেখে তোকে স্লিপ দেব।
ততক্ষণে আমি মামা আর খালার ঘরদু’টো ঝাড়– দেই? বেলি আমাকে ঝাড়– দিতে বলে গেছে।
ওর আজ কাজ করতে ভয় করছিল।
ওর কাজ করতে ইচ্ছে করছিল না। আজ ওর কি হয়েছে কে জানে? অন্যদিন তো এমন করে না। তাই ও ভয়ের কথা বলেছে। আপনাকেও ভয় পাইয়ে দিয়েছে। জুয়েল ফিক করে হাসে।
বেশ দুষ্টু হয়েছে তো? আর আমি বুঝতেই পারিনি। আমি ভাবলাম মেয়েটার হলো কি? এক মুহূর্ত থেমে আমি বলি, তবে ওর বুদ্ধি আছে। ঘটনাটা ভালোই সাজিয়েছে। মেয়েটা লেখাপড়া শিখলে ভালো করবে। আহা রে, ওকে যদি আমি স্কুলে ভর্তি করাতে পারতাম!
স্যার আমি ঘর ঝাড়– দিতে যাচ্ছি। মুছেও দেব। বেলি করেনি বলে ভাববেন না যে আপনার আর কেউ নেই।
আচ্ছা। আমি ঘাড় নেড়ে সায় দেই। বাজারের তালিকা করতে করতে বারবারই বেলির কথা মনে হয়। মেয়েটির কল্পনাশক্তি আমাকে অভিভূত করে। আমার মতো বয়সী মানুষকে একদম ঘায়েল করে ফেলেছে। আমি ধরতেই পারিনি। আবার কাজটা যাতে হয় সেজন্য জুয়েলকে করতে বলে গেছে। ফাঁকিবাজির জায়গাটাকে অ্যাড্রেস করেছে ও। আমি খুব খুশি হই। ভেবে দেখি কৈশোরে রায়নার এমন দুষ্টু বুদ্ধি ছিল না। ও মেধাবী শান্ত মেয়ে ছিল। তাহলে বেলফুল সময়ের সুযোগ নিতে শিখেছে। চারপাশ থেকে শিখতে পারছে। বাহ, এটাও দারুণ। আমি স্লিপ হাতে ড্রইংরুমে আসি। বুঝতে পারি বেলফুলের সুগন্ধ আমাকে ভরিয়ে দিয়েছে। ওর বুদ্ধিমত্তা এবং নিখুঁত পারফরম্যান্স আমাকে মোহিত করে রেখেছে। বেঁচে থাকার তাড়না কি ওকে এমন কৌশলী হতে শিখিয়েছে? তাই হবে। রায়নার সামনে বেঁচে থাকার তাড়না ছিল না। নিজের বোঝা ওকে টানতে হয়নি। বরং বাড়তি পাওয়ায় পূর্ণ ছিল ওর কৈশোর। আমি বাজারের স্লিপ হাতে বসেই থাকি। আলমারি থেকে টাকা বের করতে যাই না। আমার বসে থাকতে ভালোলাগছে। আমার সামনে উড়তে থাকে সময়ের মেঘরাজি। আমি সেই মেঘরাজিতে খুঁজতে থাকি আমার কৈশোর। কোথাও খুঁজে পাই না। আমি একজন বয়সী মানুষ আমার কৈশোর হারিয়ে ফেলেছি। আমার বুকের ভেতরে ধুপধুপ শব্দ হয়। আমি নিজের বুকের শব্দ নিজেই কান পেতে শুনি। একসময় মনে হয় ভালোলাগছে শুনতে। যেন আমার সামনে কোনো এক ঢাকী ঢোল বাজাচ্ছে। কৈশোরে ঢোলের শব্দ শুনে বুঝতে পারতাম আজ উৎসব। পুজোর উৎসব। প্রতিমা গড়া শেষ হয়েছে। আশ্চর্য, আমার কৈশোর ফিরে এসেছে। হুররে, আমি হাতে ধরা কাগজটি ঘরের ভেতরে উড়িয়ে দেই। বলি, যাও মেঘরাজি ছুঁয়ে এসো।
কাজ শেষে সামনে এসে দাঁড়ায় জুয়েল।
ওর সঙ্গে আমার পরিচয় হয়েছে ঢাকা শহরের রাস্তায়। একদিন ফুটপাথ ধরে হাঁটতে হাঁটতে স্যান্ডেলের ফিতা ছিঁড়ে গিয়েছিল। স্যান্ডেল খুলে ওকে দিয়েছিলাম। জিজ্ঞেস করেছিলাম, কতক্ষণ লাগবে? ও গালভরা হাসিতে আমাকে মাতিয়ে দিয়ে বলেছিল, তিন সেকেন্ড।
তিন সেকেন্ড? কি রে মিছে কথা শিখেছিস কেন?
মিছে কথা না। আমি এভাবেই কথা বলি।
কে শিখিয়েছে?
ছোটবেলায় বাবা শিখিয়েছে।
বাবার নাম কি?
সুরেন দাস। পেশায় মুচি। নিখুঁতভাবে জুতো সেলাই করে।
সুরেনের ছেলে জুয়েল। আমি দ্বিধা নিয়ে ওর দিকে তাকাই।
বাবা আমাকে রাস্তার ধারে কুড়িয়ে পেয়েছিল। ন্যাকড়ায় পেঁচিয়ে কেউ আমাকে ফেলে দিয়েছিল। বড় হয়ে বাবাকে জিজ্ঞেস করেছিলাম, তুমি আমার নামের শেষে দাস লিখতে দাও না কেন? বাবা বলেছিলেন, কুড়িয়ে পাওয়া ছেলের ধর্ম আমি জানব কি করে সেজন্য তুই শুধু জুয়েল। আমার মানিক। তোর মায়ের বুকের ধন। আর তোর দুই দিদির ছোট্ট সোনা।
সেদিন ওর একটানা কথা আমি মন্ত্রমুগ্ধের মতো শুনেছিলাম। আমি ভেবেছিলাম ও আমার সামনে একটি স্কুল। ও নিজে একটি প্রতিষ্ঠান। এবং এই প্রতিষ্ঠানের শিক্ষার কোনো সীমা টানা নেই।
শুনতে পাই ও মৃদুস্বরে ডাকছে আমাকে।
স্যার। স্যার। স্যার। স্যার। স্যার –
বেশ লাগছে শুনতে ওর কন্ঠস্বর। আমি কান পেতে শুনি। যেন এই মুহূর্তে ও আমার ছাত্র। ক্লাশভরা ছাত্রছাত্রী নেই। বড় ঘরটায় ও একাই ছাত্র। একসময় ওর দিকে তাকিয়ে বলি, তোর বাবা তোকে লেখাপড়া না শিখিয়ে জুতো সেলাইয়ের কাজ শিখিয়েছে কেন রে?
লেখাপড়াতো শিখেছি। ক্লাশ ফাইভ পর্যন্ত। এর বেশি আমি পড়তে চাইনি। বাবাকে বলেছি জুতা সেলাইয়ের কাজ শিখব।
কেন? জুতো সেলাইয়ের কাজ কেন?
বারে আমি তো বাবার ছেলেই হতে চেয়েছি। যার কেউ নেই তার একটা ঠাঁই হলেই হয়। বেশি কিছুর দরকার নেই। যার ঘরে বড় হয়েছি তার সবকিছুই আমার। বুড়ো হলে যখন মরব তখন সবাইকে বলে যাব আমাকে যেন চিতায় পোড়ানো হয়। বাবার ধর্মই আমার ধর্ম।
তুই একটা দারুণ ছেলে জুয়েল। ভাগ্যিস তোর সঙ্গে আমার পরিচয় হয়েছিল, নইলে এতকিছু আমার জানা হতো না। এখন থেকে তোকে আমি স্যার ডাকবো।
ছি, ছি কি যে বলেন স্যার। এখন আবার আপনাকে আমার অন্যমানুষ লাগছে। এমন মানুষ আমি কখনো দেখিনি। পথেই তো থাকি। কত মানুষের সঙ্গে দেখা হয়। কেউ আপনার মতো না।
ওদের সঙ্গে তো তোর অল্প সময়ের জন্য দেখা হয়। তাদের চিনবি কি করে? আমার সঙ্গে তোর রোজ দেখা হয়। কাজের বাইরে অন্য সময়ে ডাকলেও তুই আসিস। ঘরের ছেলের মতো হয়ে গেছিস।
হ্যাঁ, এই বাড়িটা আমার দ্বিতীয় ঘর। বেঁচে থাকার শুরুতে ঘর পেয়েছিলাম। মায়ের আদর, দিদিদের যত্ন সব পেয়েছি। এখন আপনার কাছ থেকে শেখার জায়গা পেয়েছি। ভালোবাসা পেয়েছি। আমি পৃথিবীর ভাগ্যবান ছেলে। মাঝে মাঝে ইচ্ছে হয় একটি ঘোড়া পেলে পৃথিবী ঘুরে আসব। এটুকুই আমার সাধ।
কোথা থেকে এসেছিস তা জানার ইচ্ছা হয় না?
একটুও না। ওদের কথা ভাবলে আমার ঘেন্না হয়। আমার তো মনে হয় আমি একটা শেয়ালের পেটে জন্ম নিয়েছিলাম।
শেয়ালের ওপর তোর রাগ হলো কেন রে?
জানি না। এমনি মনে হলো। কথার কথায় শেয়ালের নাম এসেছে।
মানুষের কথা মনে হলো না কেন?
মনে হয়। ওদেরকে আমি হারামি ভাবি।
সব মানুষ খারাপ হলে তোর বাবা পেতি কোথায়?
আমার বাবা দেবতার মতো মানুষ। একটু থেমে আবার বলে, আপনাকেও আমার দেবতার মতো মানুষ লাগে।
কেন রে? আমার ভেতরে কি পেলি?
আপনি মানুষকে ভালোবাসেন। আপনি তো আমাকে রাস্তা থেকে ডেকে এনেছেন। কাজে লাগিয়েছেন। বিশ্বাস করেন। আমার উপর নির্ভর করেন।
তোকে আমার দরকারে এনেছি। তুই আমাকে সাহায্য করবি সেজন্য ডেকেছি।
তা ঠিক, কিন্তু খারাপ ব্যবহার করেন না। আদর করেন। আর আপনি মাঝে মাঝে এত অনেকরকম মানুষ হয়ে যান যে সেটা আমার খুব ভালো লাগে। আপনার ভেতরে অনেক রকম মানুষের ছায়া আছে।
ভয় করে না আমাকে? মনে হয় না এখানে থেকে পালিয়ে যাই?
না, একদম মনে হয় না। আমার যখন বিয়ে হবে তখন আমার বউকে বলব, আপনার সব কাজ করে দিতে। খালাআম্মার দেখাশোনা করতে।
তুই কবে বিয়ে করবি জুয়েল?
জুয়েল লাজুক হেসে বলে, জানি না। আমার বিয়ের কথা এখনো ভাবিনি।
তোর বউ কি তোর বাবা ঠিক করবে?
জানি না। বাবা যদি কাউকে বিয়ে করতে বলে আমি রাজি থাকব। বাবার কথার উপর আমার কথা নাই। আপনি যদি একটি মেয়ে দেখেন তাও আমি রাজি হব।
মেয়ের খোঁজার ইচ্ছে তোর হবে না?
ও লাজুক হেসে মুখ নিচু করে বলে, হবে হয়তো। কাউকো তো পছন্দ হতেই পারে।
কথা শেষ করে ও মেঝে থেকে বাজারের স্লিপটা তুলে নেয়। লম্বা স্লিপ হয়েছে। অনেক কিছু কিনতে হবে। ও স্লিপের দিকে তাকিয়ে থাকে। হয়তো পড়ছে। অনেক সময় হাতের লেখা বুঝতে কষ্ট হয়।
আমি আবার মৃদুস্বরে ওকে ডাকি, জুয়েল।
ও আমার দিকে ঘাড় ঘুরিয়ে বলে, স্যার।
তোর কোনো মেয়েকে পছন্দ হয়নি?
এখনো হয়নি। তবে হয়তো অল্পদিনে হবে। বাবাকে সে মেয়ের কথা বলব। বাবা কি বলে তা শুনব। আমি জানি বাবা-মা দুজনেই আমার পছন্দ মেয়ে নেবে।
তোর বিয়ের আয়োজন আমার বাড়িতে করব।
ও জোরের সঙ্গে বলে, না। কখনোই না। এ বাড়িতে বিয়ে হবে না।
কেন? কেন না করছিস? এ বাড়ির খারাপ কি হয়েছে?
এ বাড়িতে একজন মরা মানুষ আছে। জুয়েল এবারও চেঁচিয়েই বলে।
কি বললি মরা মানুষ? কি বললি তুই? ডালিয়া মরা মানুষ –
আমি উত্তেজনায় উঠে দাঁড়াই। থরথর করে আমার শরীর কাঁপে। আমি পা বাড়াতে পারছি না। ওকে কষে দু’টো থাপ্পড় দিতে ইচ্ছে করছে। ও দু’পা পিছে সরে গেছে। খোলা দরজার কাছে গিয়ে দাঁড়িয়েছে। হয়তো ভাবছে, আমি তাড়া করলে দৌড়ে পালাবে। ও দরজার কাছে দাঁড়িয়ে বলে, শুধু নিশ্বাস পড়লেই মানুষ বেঁচে থাকে? এমন বেঁচে থাকা আমি চাই না। এইটা কোনো জীবিত মানুষ হলো?
হারামজাদা। ফের যদি এই কথা বলবি –
আমার যে মাকে আমি দেখিনি সেও আমার কাছে মরা মানুষ।
তুইতো তাকে নিশ্বাস ফেলতে দেখিস না শয়তান। সে তোর সামনে নাই।
ওই একই কথা। থাকা না থাকা দিয়ে কিছু আসে যায় না।
কখনোই একই কথা না।
আমার যা মনে হয়েছে তা আমি বলেছি।
তোকে একটা কথা বলি শোন, তোর খালাআম্মা যতদিন নিশ্বাস ফেলবে ততদিন আমি তার পাশে থাকব। যত্ন করব। স্যুপ খাওয়াব। মনে করব বেঁচে আছে।
জুয়েল মাথা নিচু করে দাঁড়িয়ে থাকে। আমার দিকে তাকায় না। আমি ঘরে গিয়ে বাজারের টাকা আনি। টাকাটা ওর হাতে দিয়ে বলি, সবসময় মন ভালো রাখিস। মানুষকে দেখতে হয় বুকের চোখ দিয়ে। যেমন তোর বাবা তোকে দেখেছিল। তার বুকে চোখ ছিল বলেই তুই তার আদর পেয়েছিলি।
ও ঘাড় ঝাঁকিয়ে বলে, আমার বুকের ভেতর চোখ নাই।
চোখ জন্মের সময় থাকে না। বয়স বাড়ার সঙ্গে সঙ্গে চোখ বানাতে হয়। আমি তোকে চোখ বানাতে শেখাব। শিখবি তো? মানুষের চোখ মানুষই বানায়। শুধু শিখতে হয়।
ও চুপ করে থাকে। মুহূর্ত সময় মাত্র। তারপর ঘাড় নেড়ে বলে, যাই। ফিরে দাঁড়িয়ে বলে, শিখব। আমি চোখ বানানো শিখব।
কতক্ষণ লাগবে বাজার করতে?
তাড়াতাড়ি আসব। ও ফিক করে হেসে বলে, স্যার আপনার জন্য কাজ করতে আমার ভালোলাগে। মাস শেষে টাকা নেই অভাবের জন্য। এই টাকা দিয়ে বাবার জন্য ওষুধ কেনা হয়। এটাই কি বুকের চোখ স্যার?
আমি মাথা নাড়ি। ওর কাঁধে হাত রাখি। পিঠ চাপড়ে দেই।
আমার চোখটা আরও বড় বড় করতে হবে। অনেক বড়। আমার মা ও দিদিদের দেখতে হবে। বেলিকে দেখতে হবে। আরও অনেককে দেখতে হবে।
হ্যাঁ, এভাবে সবাইকে দেখতে শেখা খুব দরকার।
আমি আপনার কাছ থেকে দেখতে শিখতে পারব। আমার বুকে দুইটা চোখ থাকবে না। হাজার হাজার চোখ থাকবে।
আমি হা-হা করে হাসি। ও লজ্জা পায়। ওর অনুভবে আমি খুব আনন্দ পাই। পথের ধারের একটি ছেলে আমার কাছ থেকে শিখতে পারছে। ও বিশ্ববিদ্যালয়ের অর্থনীতি বিষয়ের শিক্ষার্থী না। ও জীবিকার অর্থনীতি শিখছে। কার্ল মার্কস আমার গুরু। আমি মার্কসীয় দর্শন ওকে কীভাবে শেখাব। সেটা হবে না। ওর চারপাশ থেকে অর্জিত জ্ঞান ওর অভিজ্ঞতার ঘরে অনবরত জমা হবে।
স্যার টাকা! ও হাত বাড়ায়।
ও, হ্যাঁ। এই নে। স্লিপ দেখে কেনাকাটা করবি। ভুল হয় না যেন। আজকে বাজার একটু বেশিই হবে।
সবই ঠিকঠাক মতো আসবে স্যার। আপনি ভাববেন না। এখনতো নেইলা বুয়া আসবে খালাআম্মার কাপড় ধোয়ার জন্য।
ওহ্, তাইতো। ঠিক আছে তুই যা।
আমি দরজা বন্ধ করে দ্রুত ডালিয়ার বিছানার পাশে আসি। নিষ্পাপ শিশুর মতো দু’চোখ বন্ধ করা ডালিয়া আমার সামনে এখন অরেঞ্জ নদী। আমি বলি, আমার অরেঞ্জ নদী চোখ খোল।
আগে যখন ওকে অরেঞ্জ নদী ডেকেছি, ও বলতো অরেঞ্জ নদী নাম আমার পছন্দ না। ও আরও বলতো, দক্ষিণ অফ্রিকার উত্তর-পশ্চিম দিক দিয়ে বয়ে যাওয়া অরেঞ্জ নদী আমি হতে চাই না গো। তুমি আমাকে আগুনমুখা ডাক। আগুনমুখা আমাদের নদী। বঙ্গোপসাগরের মোহনায় মিশেছে।
আমি বলতাম, আমি যে তোমাকে বিশ্ব জুড়ে দেখতে চাই। ডালিয়া আমাদের ভালোবাসার সীমানা নেই। আমাদের ভালোবাসা পৃথিবীর সবটুকু।
ডালিয়া উজ্জ্বল দৃষ্টিতে আমার দিকে তাকিয়ে বলতো, তুমি এমন করে কথা বলো যে আমি নিজেকে হারিয়ে ফেলি। তোমার কথা শুনলে আমি নিজেকে খুঁজে পাই না।
সম্পর্কতো এমনই হওয়া দরকার ডালিয়া। দু’জনে যেন দু’জনের ভেতরে আটকে থাকি। বোধে-চেতনায়-বোঝায়-চিন্তায় –
ডালিয়া দু’হাত উপরে তুলে জোরে জোরে বলতো, হয়েছে হয়েছে থাম। থাম। একজীবনে এতবড় জায়গা ধরে রাখা কঠিন। মনের ভেতরে ক্ষয় আছে, ভূমিকম্প আছে, বন্যা-খরা আছে। সবকিছুই সম্পর্কের দেয়ালে আঘাত করবে। ভুলে যেও না যে আমারও মানুষ।
ঠিক বলেছ। আমার উচ্ছ্বাস ঝিমিয়ে যায়। আমি মিনমিন স্বরে বলি, হ্যাঁ আমরা মানুষ। আমাদের রাগ আছে, হিংসা আছে, নীচতা আছে, ভালো কিছু মেনে না নেয়ার দ্বন্দ্ব আছে -। হ্যাঁ, আমরাতো মানুষই আগুনমুখা-ডালিয়া।
আমি ওর কাপড় বদলে দেই। আলমারি থেকে একটি নতুন শাড়ি বের করি। ওর জন্য নতুন শাড়ি কেনা হয়। ওর জন্মদিন, বিয়েবার্ষিকীতে কিংবা ঈদে ওকে শাড়ি-ব্লাউজ উপহার দেই। ওর দিকের এবং আমার দিকের আত্মীয়স্বজন ওর জন্য আমার কাছে কাপড় রেখে যায়। ছোট ছেলেমেয়েরা ফুল নিয়ে আসে। ওর বালিশের কাছে ফুল রেখে দেয়। বিশেষ করে সুগন্ধী ফুল ওরা বেশি আনে। পুরো ঘরে তখন ফুলের গন্ধ ম-ম করে। আমার বেশ লাগে। ভাবি এভাবেই জীবনের নানাকিছু ঘুরে ঘুরে আসে। এভাবে বেঁচে থাকা মোড় নেয়। ওর অসুস্থতার পরে আমি বিছানা আলাদা করেছি। একটি সিঙ্গল খাট কিনে আমি বিছানা পাতি। আমি জানি ওর কোনো অসুবিধে হলে ও শব্দ করবে না। আমাকে ডাকবে না। বলবে না, হেমিংবার্ড ওঠো আমাকে পানি দাও। হায় আমার ডালিয়া, আমাকে এত অভিজ্ঞতা দিয়ে ভরিয়ে রাখলে।
আমি ওর পিঠে-বুকে পাউডার ছড়াই। গরমের সময় শরীরে পাউডার না দিয়ে ঘুমুতে যেত না। একে-অপরকে পাউডার দিতাম। বিছানায় পাউডার ছড়াতাম। আজ কাজটি আমি একা একা করছি। একসময় আমার হাত থেমে যায়। ভাবি, আমিতো আনন্দেই আছি। ও কথা বলতে পারে না, তাকায় না, আমাকে ডাকে না। তাতে কি আসে যায়? স্মৃতির সবটুকু নিয়ে ও এখন আমার রাজত্ব। এই রাজত্বে আমি একাই রাজা। হা-হা শব্দে হাসতে থাকি। হাসতে হাসতে বলি, নীলনদ ঘুমোও। পিরামিড বানিয়ে আমি তোমাকে রাখব। তোমার কোনোকিছুই হারাবে না।
শুনতে পাই কলিং বেল বাজছে।
দরজা খুলতে হবে। হয়তো কাপড় ধোয়ার বুয়া এসেছে। আমি ডালিয়ার কাপড়গুলো গুছিয়ে ঘরের কোনায় রাখি। নিজের কাপড়ও ধোওয়ার জন্য আলাদা করি। বেলটা বাজতেই থাকে। বাহ বেশ লাগছে তো বেলের শব্দ শুনতে! আমি নিজের ভেতরে মগ্ন হয়ে যাই। আমার মগ্ন চৈতন্যে ভালোবাসার শিস বাজে।
দরজা খুলে দেখি নেইলা বুয়া এসেছে। ও ঢুকবে বলে আমি একপাশে সরে দাঁড়াই। দু’পাল্লা খোলা থাকার জন্য এক ঝলক বাতাস ঢোকে। টের পাই বাতাসে ধুলো ভাসছে। আমার চোখে ধুলো ভরে যায়। আমি দু’হাতে চোখ মুছি।
খালু আপনের কি শরীল খারাপ?
আমি ঠিকমতো তাকাতে পারছি না। চোখে হাত রেখেই বলি, না তো ভালোই আছি।
আহা রে, এমুন কইরা মানুষ কি ভালা থাকতে পারে? আহা রে, কত কষ্ট আপনের!
বুয়া তুমি ঘরে ঢোক। আমি দরজা বন্ধ করব।
আপনে সরেন খালু আমি দরজা লাগাইয়া দেই। কতক্ষণ ধইরা বেল বাজাইতাছি আপনে দরজা খোলেন নাই। তাই ভাবলাম আপনের শরীর ঠিক নাই।
তুমি কি আমার কৈফিয়ৎ চাইছ?
কৈফিয়ৎ! নেইলা বুয়া নাক-চোখ কোঁচকায়।
হ্যাঁ, দেরি করে দরজা খোলার কৈফিয়ৎ।
ছিঃ ছিঃ কি যে কন খালু। আমি কামের বেডি। আমার কি এত সাহস হইতে পারে? বুঝছি আপনের মন ভালা নাই।
ও নিজের কাপড়ের পোটলাটা জড়িয়ে ধরে ঘরে ঢুকে যায়। আমি দরজা বন্ধ করি। এখন আমি কি করব? ভীষণ ক্লান্ত মনে হচ্ছে নিজেকে। বুয়া বেডরুমে গিয়ে কাপড় তুলে বাথরুমে যায়। কল ছাড়ার শব্দ পাই। ঝপঝপিয়ে পানি পড়ছে। অনেক সময় ও আকারণে কল ছেড়ে রাখে। জুয়েলের কাছে বলেছে, পানি পড়তে দেখলে ওর ভালোলাগে। ছোটবেলায় দেখা ছোট নদীর কথা মনে হয়। বিয়ের পরে শহরে আসা এবং বস্তীতে থাকার কারনে ওর জীবনে আর নদী নেই। কলের পানি জোরে ছেড়ে দিয়ে ও নদী খোঁজে।
আমি আরিফুর রহমান। বয়স চুয়াত্তর।
বিশ্ববিদ্যালয়ে পড়িয়ে জীবন কাটিয়েছি। রবীন্দ্র সঙ্গীত আমার সাধনার জায়গা। জীবনভর মনে করেছি যে আমি একটি কাঁচের ঘরে বাস করেছি। যেদিকে তাকিয়েছি সেদিকেই দেখেছি নিজের চেহারা। কখনো সে চেহারা খুব অন্তরঙ্গ মনে হয়েছে। কখনো একদমই অচেনা। যেন অন্য কেউ আমারই সবটুকু নিয়ে দাঁড়িয়ে আছে। কখনো মনে হয়েছে যে ঘরকে আমি কাঁচের ঘর মনে করেছি, সেটা আসলে কোনো ঘরই নয়। সে এক বিশাল প্রান্তর। ঘরবাড়ি, হাটবাজার, পথঘাট, নদী, হাজার হাজার মানুষ নিয়ে আমার জীবনের চারদিকে ছড়িয়ে আছে। আর আমি নিজেকে সর্বত্র হেঁটে যাওয়ার জন্য তৈরি করেছি।
শিক্ষকতা পেশায় আমি পঁয়তাল্লিশ বছর কাটিয়েছি। এখন অবসর জীবনে আছি। আমি জানি পেশা থেকে অবসর নিলেই অবসর জীবনে ঢোকা হয় না। অবসর কখনো ঘাড়ের ওপর বোঝার মতো চেপে বসে। এই মুহূর্তে আমি আমার ফ্ল্যাটের দক্ষিণ দিকের বারান্দায় বসে আছি। যে ইজিচেয়ার এখন আমার দখলে এটি আমার প্রিয়। বেশ প্রিয়। যথেষ্ট পুরনো হয়েছে। প্রায় একত্রিশ বছর বয়স হয়েছে। কিন্তু বসতে আরামদায়ক লাগে দেখেই ফেলে দেইনি। কখনো সখনো কোনো ঘটনা বা বস্তু এভাবে আঁকড়ে থাকে মানুষকে। এভাবে আমি দর্শনের ধারণায় নিজের ভেতরে বোধের বলয় তৈরি করি। ভাবি, যে জীবন কাটিয়েছি তার সবটুকু নিয়ে হেঁটে যাব সামনে। পিছুটানের স্বর্ণলতা ভরে নেব আমার সঞ্চয়ের ঝুলিতে।
দক্ষিণের বারান্দায় এলেই আমার ভেতরে দার্শনিক চিন্তা কাজ করে। আমি অনবরত খুঁজতে থাকি জীবনের জন্য অর্থবহ পরিসর। পরিসর আমার জন্য ব্যাপ্ত চিন্তা। এখন খোঁজাই আমার নিয়তি। আমি হারিয়েছি অনেক। হারিয়েছি ডালিয়াকে। গত পাঁচ বছর ধরে ডালিয়া আমার সামনে থেকেও নেই। আমি তো অনবরত সেই ডালিয়াকে খুঁজেছি যাকে একদিন ভালোবাসার কথা বলেছিলাম। ও মৃদু হেসে বলেছিল, জানতাম তুমি একদিন আমাকে তোমার জীবনের প্রিয় কথাটিই বলবে।
কি করে জানলে?
তোমার চোখের ভাষা আমাকে বলে দিয়েছিল। মানুষ কীভাবে চোখের ভাষা তৈরি করে তা আমাকে অনেক দিন ভাবিয়েছে। সেদিন থেকে আমি নিজেকে প্রস্তুত করেছিলাম তোমার ডাকে সাড়া দেয়ার জন্য।
আমি অবাক হয়ে ডালিয়ার দিকে তাকিয়েছিলাম। দেখেছিলাম ডালিয়ার নিজের চোখের দৃষ্টি আশ্চর্য উজ্জ্বল। আমার মুগ্ধতার শেষ ছিল না সেই দৃষ্টির জন্য। এখন ওর চোখ আছে, কিন্তু দৃষ্টি নেই। আমি তো এক পথিক। অনবরত পথ চলি। আমি কোথাও দাঁড়াই না। ডালিয়ার বোজা চোখেও আমার দেখার কিছু আছে। ফেলে-আসা জীবনের ছবিগুলো আমি বুজে থাকা চোখের পাতায় দেখতে পাই। তখনই বুঝতে পারি আমার স্বপ্ন ফুরিয়ে যাবার নয়।
গত পাঁচ বছর ধরে আমি ওর বোঁজা চোখ দেখি। যেদিন থেকে ও চোখ বুঁজেছে সেদিন থেকে আমি ওর দৃষ্টি খুঁজে বেড়াই। খুঁজি এই বাড়ির সবটুকু জায়গাজুড়ে। এই বাড়ির বয়স এখন ছাব্বিশ বছর। এক বিঘা জমির ওপর বাড়ি। শোবার ঘরটি অনেক বড়। আলো-বাতাসের অভাব নেই। রোদ এসে ভরে যায় ঘরে। ডালিয়া সুস্থ থাকতে পর্দা সরিয়ে ঘরের সব জানালা খুলে রেখে বলতো, দেখো রোদ-বাতাসের লুকোচুরি। আলোর ছায়ায় জীবনচুরি।
আমি হেসে বলতাম, জীবনচুরি কি?
সবকিছু কি অর্থ মিলিয়ে বলি নাকি? যা মনে আসে তাই বলি। হাসিতে গড়িয়ে পড়ত ডালিয়া। ওর হাসিতে উচ্ছ্বাস ছড়িয়ে পড়ত ঘরে। আমি বুক ভরে শ্বাস টেনে নিয়ে বলতাম, প্রেমের হাসি এমনই সুন্দর। যেন আমি একটা বিশাল তিমি। হাসির সমুদ্রে ডুবে যাচ্ছি।
বাব্বা, কবি হতে বাকি নেই তোমার।
আমি চোখ বড় করে বলতাম, বিশ্ববিদ্যালয়ে আমি অর্থনীতি পড়াই। রাষ্ট্রব্যবস্থায় সমাজতন্ত্রের স্বপ্ন দেখি।
এটাও কবিতার মতো করে বললে। ডালিয়া আবার বাঁধভাঙ্গা হাসিতে ভেঙে পড়তো। হাসতে হাসতে আমার কাছে এসে দাঁড়িয়ে দু’হাতে গলা জড়িয়ে ধরে বলতো, আমাদের জীবন কবিতা লেখার খাতা। এখানে দুঃখের কবিতাও লেখা হবে। শুধু আনন্দের না।
কথা বলে ওর সঙ্গে জেতা আমার জন্য কঠিন ছিল। আমি ভেতরে ভেতরে চেষ্টা করেছি। ওকে বুঝতে দেইনি। তারপরও দেখতাম ও যা বলে সেটা সুন্দর। আমার কথা আড়াল হয়ে যায়। সেদিন ও বলেছিল, দুঃখেরও কবিতা লেখা হবে। আমি এখন সেই দুঃখের কবিতায় আছি।
এই বড় আকারের শোবার ঘরে ডালিয়া এখন একা শুয়ে আছে। বাড়িতে আরও তিনটে বেড়রুম আছে। দু’টোয় থাকতো আমার দুই ছেলেমেয়ে। আর একটি অতিথিদের জন্য। ছেলের ঘরটিতে আমি থাকি। মেয়ের ঘরটি ফাঁকা। ছেলে ভ্যাঙ্কুবারে থাকে। মেয়ে সুইডেনে। দুজনেই চাকরি করে। দু’জনেই বিয়ে করেছে। মেয়ের স্বামী বিদেশি। ওদের ঘরে চারজন নাতি-নাতনি আছে। সবকিছু মিলিয়ে আমার ভালো থাকার কথা ছিল। আমার ভালো থাকা হয়নি। ডালিয়াকে খুঁজে ফিরে আমি সময় কাটাই। এক আশ্চর্য সময়! আমি জানি সময়ের পথঘাটে আমার ক্লান্তহীন পথযাত্রায় আমার অজস্র সঙ্গী আছে। জোনাকির আলো যেমন আছে, তেমন আছে পূর্ণিমা। আমি সবটুকু আমার সঞ্চয়ের ঝোলায় রাখি।
আমার জীবনে এমন আশ্চর্য সময় অনেকবার এসেছে। সময়ের চিন্তায় আমি ড্রইংরুমে আসি। আমিতো আমার সময়কে বাজিয়েছি – খুঁজেছি হারিয়ে যাওয়া মানুষকে। আমি সঙ্গীত শিল্পী আলতাফ মাহমুদের ছবির সামনে এসে দাঁড়াই। না, ছবিটা ওর একার নয়। সঙ্গে আমিও আছি। ও আমার খুব কাছের বন্ধু ছিল। আমাদের যৌবনের শুরুর সকালটি ছিল জীবনের এক আশ্চর্য সময়। যৌবনে আমি দেশের স্বাধীনতার জন্য যুদ্ধ করেছিলাম। সেই সময় আমার সামনে স্থির হয়ে আছে। সহস্র মুক্তোর মালায় জড়িয়ে আছে সময়। শুধু খুঁজে পাই না আলতাফকে। খুঁজতে থাকি অনবরত।
ড্রইংরুমে চারদিকে তাকিয়ে বুঝতে পারি আমার সময় এখন কাঁচের দেয়াল। দেয়ালজুড়ে ফুটে আছে আমারই চেহারা। চোখে চোখ পড়লে মৃদু হেসে জিজ্ঞেস করে, তুমি কেমন আছ?
ভালো নেই। আমি মাথা নাড়ি।
ভালো থাকার উপায় খোঁজ।
কত আর খুঁজব। খুঁজতে খুঁজতে জীবনের শেষ সীমায় এসেছি।
উপায় খোঁজাই বেঁচে থাকা।
উপদেশ দিচ্ছ?
যদি মনে করো উপদেশ, তাহলে তাই। এই শর্ত তুমি মানতে পার, নাও পারো।
আমি চেঁচিয়ে বলি, মানি না। মানি না।
আমার চিৎকারে মুখের ভঙ্গি বদলে যায়। চোয়ালের হাঁড় উঁচু হয়ে ওঠে। দাঁত বেরিয়ে পড়ে। জিহ্বা দেখা যায়। ঘরের চারদিকে কুৎসিত একটা কিছু যেন ভেসে উঠেছে। আমি নিজেকে করুণা করি এবং ঘৃণাও। চারদিকে ঘুরতে ঘুরতে আমার মাথা ঝিম মেরে যায়। আমি দু’হাতে মুখ ঢেকে বসে পড়ি। নিজের দিকে তাকাতে আমার ভয় করে। আমি এক ভয়ঙ্কর প্রাণী বুঝি। আমার খোঁজার প্রহর কাটে না। আমি ডাইনোসরের সময়ের মানুষ হয়ে যাই। আমি নিঃশব্দে কাঁদতে থাকি।
বুঝতে পারি ডালিয়া এসে দাঁড়িয়েছে আমার পাশে। বলছে, ওঠো। আমার হাত ধরো। চলো আমরা পটুয়াখালির তালতলির বৌদ্ধ মূর্তিটি দেখে আসি। অসাধারণ সুন্দর বুদ্ধকে দেখে তোমার বেঁচে থাকার স্বপ্ন ফুল হয়ে ফুটবে। ভাববে জীবনের সঞ্চয়ে ধুলো জমে না। সেদিন রাখাইনরা একটি অপূর্ব অনুষ্ঠান করেছিল। জল ছিটিয়ে অতিথিদের আপ্যায়ন করেছিল। অনুষ্ঠান শেষে তুমি আর আমি চারদিকে ঘুরছিলাম। দেখেছিলাম রাখাইনদের ঘরবসতি। কি সুন্দর যে লেগেছিল। চলো আমরা আবার সেখানে যাই।
আমি ডালিয়াকে বলি, ডালিয়া আমাদের সময় কি ফুরোয়নি?
না, আমাদের সময় কোনোদিন ফুরোবে না। আমরা বয়সের সঙ্গে সঙ্গে সময়ের গর্তগুলো বুঁজিয়ে দেবো।
আমরা চাইলেও তা পারবো না। ফাঁকি দেয়ার চিন্তাকে আমি ঘৃণা করি ডালিয়া।
আমার কান্না ফুরোয়। শুনতে পাই মৃদুকন্ঠের ডাক, নানাভাই।
আমি দু’হাতে চোখ মুছে ওর দিকে তাকাই। ওর হাতে ঝাড়– এবং ন্যাকড়া। ও রাস্তায় ফুল বিক্রি করে। যখন সময় পায় তখন এসে আমার ঘরগুলো পরিষ্কার করে দিয়ে যায়।
আজও আমার দিকে তাকিয়ে বলে, নানাভাই ঘর ঝাড়– দিমু? কোন ঘর আগে?
ও প্রতিদিন এমন একটি প্রশ্ন আমাকে করে। আমার মনে হয় এটাও ওর খোঁজা। ডালিয়ার অসুস্থতার পরে আমি ওকে কাজের জন্য ডেকে এনেছি। বলেছি, যখন খুশি আসবি। যেভাবে কাজ করতে ভালোলাগবে সেভাবে করবি। শুধু ঘরগুলো পরিষ্কার থাকা চাই। কাজ করার এই স্বাধীনতা পেয়ে ও খুশি। বলেছিল, কি মজা যহন খুশি তহন কাম করমু। এইডা মোর আরামের চাকরি। ওকে স্বস্তি দিতে পেরে আমার মনে হয়েছিল ও আমার খোলা প্রান্তরের এক বালিকা যে একদৌড়ে পার হতে পারে সে প্রান্তরের পুরোটা। ছুঁতে পারে দিগন্ত। কেন ওকে নিয়ে এমন ভাবনা আমার মনে হয়েছিল তার কোনো সূত্র খুঁজে পাইনি আমি।
আবার শুনতে পাই ওর কন্ঠস্বর। মনে হয় ও যেন প্রান্তরের কোথাও দাঁড়িয়ে আছে। অনেকদূর থেকে আমার সঙ্গে কথা বলছে।
নানাভাই কোন ঘর আগে? আপনে মোর কথা কি হুনতে পান না?
তোর কথা তো শুনতে পাচ্ছি রে মেয়ে। তুই রায়নার ঘরে যা। আমার মেয়ের ঘর আগে ঝাড়– না দিলে আমার শান্তি লাগে না।
ওই ঘরে অনেক মাকড়সা। ওই ঘর ঝাড়– দিতে মোর ডর করে।
মাকড়সা কোথায়? আমিতো মাকড়সা দেখতে পাইনা।
সারা ঘরে মাকড়সা আছে। কোনহানে যে মাকড়সা নাই তা কইবার পারুম না।
চল তো দেখি। তুইতো আমাকে নতুন কথা শোনালি।
আমি ওর সঙ্গে রায়নার ঘরে আসি। কতদিন যে আমি রায়নার ঘরে ঢুকিনি তা আমার মনে নেই। আসলে তা নয় এই ঘরে তো আমি রোজই ঢুকি। তবে কেন এমন হয়, ওর ঘরে ঢুকলে আমি ওকে খুঁজতে থাকি। কিন্তু কোথাও ওকে পাই না। উল্টো আমার বুকের ভেতর ধুকধুক শব্দ হয়। আমি জানি ও আমার কাছে নেই। দূর দেশে আছে। চাকরি করছে। বিদেশি ছেলেকে বিয়ে করে ঘর-সংসার করছে। দু’টি সন্তানের মা হয়েছে। তারপরও আমার কেবলই মনে হয় আমি ওকে হারিয়েছি। আমার সামনে ওর শৈশব আর কৈশোর আছে। আর কিছু নেই। এই ফুল বিক্রি করা মেয়েটির নাম বেলি। আমি ওকে বেলফুল ডাকি। কারণ ওকে দেখে আমার রায়নার কৈশোর দেখা হয়। রায়নাকে ফুল বিক্রি করতে হয়নি। ও ইংলিশ মিডিয়াম স্কুলে পড়েছে। ঢাকা বিশ্ববিদ্যালয়ে পড়েছে। বিদেশে গিয়ে পিএইডি করেছে। এখন সুইডেনের একটি বিশ্ববিদ্যালয়ে পড়ায়। বেলির মধ্যে ওর কৈশোর খোঁজার বিষয় জানতে পারলে আমার মেয়ে চিৎকার করে বলবে, তুমি আমাকে অপমান করছ বাবা। একটা পথের মেয়ের মধ্যে আমার কৈশোর খুঁজছ? তোমার মাথায় কি গোলমাল হয়েছে বাবা?
হ্যাঁ, তাইতো। আমার মাথায় গোলমাল হয়েছে কিনা সেটা ভেবে দেখার বিষয়। আমি জানি আমি সুস্থই আছি। আমি যে কোনো মেয়ের মাঝে আমার মেয়ের কৈশোর খুঁজতে পারি। আমার সামনে শ্রেণি-বৈষম্যের ভেদরেখা ঘুচে যায়। আমি মানুষের সঙ্গে মানুষের পার্থক্য দেখতে চাই না। আমি এই আদর্শ নিয়ে বড় হওয়া চিন্তাকে খুঁজে ফিরি। বুঝতে পারি চারদিকের সবখানে মাকড়সার বাসায় ভরে আছে। ওদের বাসাগুলো এক একটি গোলকধাঁধাঁ।
আমি বেলফুলের মুখের দিকে তাকিয়ে বলি, মাকড়সাকে তোর ভয় লাগে কেন রে নাতনি?
আমি কইতে পারুম না। আমার মা যেদিন গাড়ির তলে পইড়া মইরা গেল তখন মা রে দেইখা মনে হইছিল, মা একডা মাকড়সা হইয়া গেছে। ছোডবেলা থাইকা আমি মাকড়সা দেইখলে চিল্লাইতাম।
আমিও মাকড়সা দেখলে ভয় পাই রে বেলফুল।
আপনে ভয় পাইবেন ক্যান? আপনে তো আমার মতো ছোডু না। আপনে অহন খালার ঘরে চলেন।
আয় দেখি। ভাবি, মাকড়সা আমার সঞ্চয়ের ঝুলিতে আছে। বাসা বানিয়ে বাচ্চা ফোটাচ্ছে। আমার পায়েও মাকড়সা বাসা বানিয়েছে। সোনালি আলোয় ঝকঝক করছে মাকড়সার নকশি-ঘর।
আমি ওর সঙ্গে রায়নার ঘরে সামনে গিয়ে দাঁড়াই। চারদিকে তাকিয়ে দেখি ঘরটা গোছানোই আছে। শুধু দেয়ালের এককোণায় একটি ছোট্ট মাকড়সার জাল ঝুলছে। কোথাও আর কিছু নেই। আমি ফুলবিক্রি মেয়ের দিকে তাকাই। বলি, বেলফুল আয়।
ও ঝাড়– বুকে চেপে ধরে নিজেকে সামলায়। পা টিপে টিপে ভেতরে ঢোকে। দ্রুত ঘর ঝাড়– দেয়।
আমি বলি, ওই কোণায় মাকড়সার জাল আছে। ভেঙে আয় বেলফুল।
মুই পারুম না। মায়ের গালে ঝাড়– লাগাইতে পারুম না। ওইডাতে মোর মরা মা।
তাহলে ঝাড়–টা আমাকে দে। আমি ওর হাত থেকে ঝাড়ু নিয়ে দেয়াল থেকে মাকড়সার জাল পরিষ্কার করি। আতঙ্কিত মেয়েটি আমার পেছনে দাঁড়িয়ে থাকে। আমি ওর হাতে ঝাড়– ফেরত দিতে গেলে ও বলে, ঘর তো সাফ হয় নাই নানাভাই। মাকড়সার বাসাতো সারা ঘরে আছে।
কই, আমিতো আর দেখছি না। কি বলিস তুই?
আমিতো দেহি। সবখানে আছে। খাডে, টেবিলে, আলমারিতে, আলনায়। কোনহানে নাই?
আমি ওর মাথায় হাত রেখে বলি, তোর খিদে পেয়েছে বেলফুল?
হ,পাইছে। সকাল থাইকা কিছু খাই নাই। কেউ তো মোর খাঅনের খোঁজ লয় না।
আয় আমার সঙ্গে। দেখি ফ্রিজে কি আছে।
ফ্রিজ খুলে ভাত আর গরুর মাংস পাই। একটি থালায় ভাত-মাংস নিয়ে ওকে বলি, ভালো করে হাতমুখ ধুয়ে আয়। রান্নাঘরের ওই পিঁড়িতে বসে মনের আনন্দে খাবি। মনে কোনো দুঃখ যেন না থাকে।
চোখে পানি থাকব না?
চোখের পানি? হ্যাঁ, চোখে পানি রাখতে পারিস, যদি তা খুশির পানি হয়।
আচ্ছা। ও খুশিতে উচ্ছ্বসিত হয়ে দৌড়ে বাথরুমে যায়। আমার বুক চেপে আসে। আমি রান্নাঘরে ঢুকি। পানি খাই। ডালিয়াকে স্যুপ খাওয়াতে হবে। স্যুপ তৈরির উদ্যোগ নেই। পাঁচ বছর ধরে ঢাকা শহরের আত্মীয়-স্বজন ডালিয়ার জন্য স্যুপ বানিয়ে পাঠায়। হঠাৎ করে কেউ না পাঠাতে পারলে সেদিন আমি করি। তারপর নলে ঢেলে ওকে খাওয়াতে হয়। হায় ডালিয়া, তুমি এমন করে আমার সামনে থেকে নিখোঁজ হয়ে যাবে? এ কেমন ভালোবাসা বুকে নিয়ে তুমি আমার সামনে এসে দাঁড়িয়েছিলে? আমার চোখে পানি আসে। আমি মুছি না। চোখের পানি গড়াতে দেই। হাত ধুয়ে রান্নাঘরে ফিরে আসে বেলফুল। আমার দিকে তাকিয়ে মৃদুস্বরে বলে, নানাভাই আপনের চোখে পানি ক্যান?
আমি ওর দিকে তাকাই না। ও আবার ডাকে, নানাভাই। আমি ওর দিকে না তাকিয়ে বলি, কি বলবি বল।
আপনের চোখের পানি খুশির না দুঃখের নানাভাই?
দুঃখের। আমি এবারও ওর দিকে তাকাইনা।
আপনে মোর চোখে খুশির পানি রাখতে কইছেন। তাইলে আপনের চোখে দুখের পানি ক্যান?
আমার কাছ থেকে উত্তর না পেয়ে ও বলে, নানির লাইগা? নানি যে মইরাও বাঁইচা আছে হের লাইগা?
তুই ভাত খেয়ে নে বেলফুল। আর কথা বলবি না।
আইচ্ছা। ও থালা নিয়ে মেঝেতে পা গুটিয়ে বসে। ওর আনন্দ আমাকে তোলপাড় করে। মাত্রতো এক থালা ভাত! যেন এটুকুই ওর এই জীবনের সঞ্চয়। ও জমিয়ে রাখবে সারাজীবন।
ভাত খেয়ে ও আমাকে বলে, আইজ আমি নানির নলের মদ্যে সুপ দিমু। দিমু তো নানাভাই?
না। তোর কাজ ঘর পরিষ্কার করা। তুই যে কাজের জন্য এই বাড়িতে আসিস সেটাই করবি।
হ, তাইতো। অহন কোন ঘর ঝাড়– দিমু?
তোর মামার ঘর। ভাত খেয়ে পেট ভরেছে?
হ, ভরছে। ও বেসিনে হাত ধুয়ে নেয়। থালা ধুয়ে এক কোণায় রাখে। এই একটি থালা আলাদা করে রাখা আছে ওদের তিনজনের জন্য। যে ছেলেটি রাস্তার ধারে বসে জুতো সেলাইয়ের কাজ করে ও আমার বাজার করে। যে ছেলেটি রাস্তায় ঝাড়– দেয় ও আমার গাড়ি পরিষ্কার করে। আর পাশের বাড়িতে কাজ করে যে মহিলা সে সন্ধ্যায় এসে আমার রান্না করে দেয়। এভাবে আমার রাতদিনের কাজের হিসাব চলে। আমিতো বেশ আছি। অকস্মাৎ হা-হা হাসিতে আমি চারদিক ফাটিয়ে দেই। বেশ মজা পাই। বেলফুলের হাত থেকে মেলামাইনের থালা পড়ে যায় বেসিনের উপর। ও দ্রুত উঠিয়ে রেখে বাইরে চলে যায়। বুঝতে পারি আমাকে আর কোনো প্রশ্ন করার সাহস ওর নেই। আমি চুলো থেকে প্যান নামিয়ে রাখি। আগুনের শিখার দিকে তাকিয়ে ভাবি সব কষ্ট পুড়িয়ে দাও আমার। যদি পোড়ানোর সাধ্য না থাকে তবে দাউদাউ জ¦লো কেন আগুনের পরশমনি! আমি আমার মন তোমার হাতে তুলে দিচ্ছি। পুড়িয়ে দগ্ধ করো। আমি মন নামের এক টুকরো কয়লা নিয়েই বাঁচতে চাই। বেঁচে থাকার অর্থতো আমার ফুরিয়েছে। আমি চুলো বন্ধ করি। এখন আমার ডালিয়ার কাছে যেতে হবে। ওকে পরিষ্কার করতে হবে, কাপড় বদলে দিতে হবে।
শুনতে পাই বেলফুল চিৎকার করছে, নানাভাই নানাভাই।
আমি ইশতিকের দরজার সামনে গিয়ে দাঁড়াই, কি হয়েছে বেলফুল?
খাডের নিচে একডা বড় ইঁন্দুর। কেমুন কইরা যেন চাইয়া রইছিল।
তুই ওটাকে মামা ডাকবি।
মামা? বেলির কান্নাভেজা চোখ বিস্ফারিত হয়ে যায়।
হ্যাঁ, মামা। ও তোর ইশতিক মামার ঘরে থাকে। তোর মামাকে ভালোবেসে।
ইন্দুর মামা হয় ক্যামনে? ও আল্লাহরে -। আমি আর এই বাসায় কাম করুম না। আগে তো এই বাসায় মাকড়সা আর ইন্দুর আছিল না। আইজ ক্যান এমুন লাগতাছে।
ও ঘরের ভেতর লাফালাফি করে। আমার মনে হয় ইশতিক ওর কৈশোর নিয়ে এই ঘরে এসেছে। বড় অল্প সময়ের জন্য। আমি বেলফুলকে দেখি। ও ছেলে না মেয়ে তা আমি চিন্তায় রাখি না। শুধু এক আশ্চর্য সময় আমার সামনে।
এক কিশোরীর মাঝে আমি খুঁজে বেড়াই আমার জীবনের এক ক্ষুদ্র অংশ – যেখানে গোলাভরা শস্য ছিল। শস্যের দানা খাওয়ার জন্য ইদুঁরের ঘোরাফেরা ছিল। আর ইদুঁরের খেয়ে-যাওয়া শস্যদানার খোসার ভেতর জড়ো হয়ে গেছে হারানো সময়। আমি হল অফ মিরর এফেক্টে একজন ধ্যানমগ্ন সত্তা। অন্তহীন জিজ্ঞাসায় নিমজ্জিত জীবন। আমি বেলফুলের হাত ধরে বলি, আজ তোর ছুটি। বাড়িতে যা।
ও ঘরের মধ্যে ঝাড়– ফেলে একছুটে বেরিয়ে যায়। আমি ওকে ডেকে বলতে পারি না যে ঝাড়–টা জায়গা মতো রেখে যা। ও যেভাবে ঝাড়–টা ছুঁড়ে ফেলে দৌড় দিল সেটা আমর সামনে এক অন্যরকম দৃশ্য। ওর চলে যাওয়া উপভোগ করি। ঝাড়ি– উঠিয়ে বারান্দায় রেখে আসি। তারপর আমি এসে দাঁড়াই ডালিয়ার বিছানার কাছে। ওকে একজন সন্ত নারীর মতো লাগছে। গায়ে সাদা রঙের চাদর। দু’চোখ বোঁজা। শ্বাস পড়ছে। আমি চাদরের নিচ থেকে বেরিয়ে আসা ডান হাত ধরি। বলি, ডালিয়া চোখ খোল। ভোর হয়েছে।
যৌবনে আমরা এভাবে একজন আর একজনকে ডাকতাম। যেদিন ওর আগে ঘুম ভাঙতো সেদিন ও জানালার পর্দা সরিয়ে বলতো, দেখ আলো ফুটেছে। ওঠো সোনাপাখি। ময়ূর আমার।
আমাকে নতুন নতুন নামে ডাকার জন্য ও অনেক পাখির নাম মুখস্ত করেছিল। এক একদিন এক এক নামে ডাকতো। আমি ওকে ডাকতাম নদীর নামে।
আজও ওর হাতে ঠোঁট ঠেকিয়ে বললাম, ওঠো আমাজন নদী। দেখো রেইন ফরেস্টের মাথায় আলো ছড়িয়েছে।
ওর হাত ধরে বসে রইলাম। কোথাও কোনো শব্দ নেই।
এমনতো কথা ছিল না ডালিয়া যে তুমি আমার সঙ্গে পাঁচ বছর তিন মাস কথা বলবে না। চোখ খুলে তাকাবে না। কানের কাছে মুখ নিয়ে বলবে না, শোন গুণগুণ ধ্বনি। তুমি বলো আমার এই ধ্বনি কখনো গানের চেয়েও বেশি মধুময় লাগে। হায় ডালিয়া নিজের সবটুকু নিয়ে তুমি এখন আড়াল হয়ে আছ। তোমার নিশ্বাসটুকুই আমার শেষ অবলম্বন। নিশ্বাস-প্রশ্বাস আমার কাছে এখন এক অলৌকিক আনন্দ। এই আনন্দ নিয়ে আমি তোমার দিকে তাকিয়ে থাকি। বুঝতে পারি বেঁচে থাকার সৌন্দর্য কোথাও কোথাও প্রতিটি মানুষের জন্য খানিকটুকু থেকে যায়।
তুমি কতদিন আমাকে বলেছো, আমরা আজ রাতে ঘুমুবো না। তুমি গান করবে আমি শুনব। আমরা কেউই ঘড়ির দিকে তাকাব না। ঘুমে ঢলে পড়ব না। বিষখালি নদীর পাড়ে দাঁড়িয়ে রক্তাভ আকাশের সূর্য ওঠা দেখব। হায় ডালিয়া, তুমি এখন এসব স্মৃতির বাইরে। বেঁচে থাকার নিষ্ঠুর বিপর্যয়ে আমার দিন এমন কুঁকড়ে যাবে, কি করে মেনে নেই তা -।
শুনতে পাই দরজায় কেউ টুকটুক শব্দ করছে। হয়তো কাজের লোকের কেউ এসেছে। জুয়েল আসতে পারে। এখন ওর বাজার করে দেয়ার সময়। জুয়েল রাস্তার ধারে বসে জুতো সেলাইয়ের কাজ করে। আমার বাজার করার কাজ পেয়ে ও বেজায় খুশি। খুশিতে আটখানা বলা যায়। মাস গেলে বেতন পায়, আবার বাজারের দরদামের হাত সাফাইতো আছেই। আমার এই একা দিনযাপনে খুঁটিনাটি এইসব কিছু আমাকে মেনে নিতে হয়। আমি বেঁচে থাকার শর্ত হিসেবে মেনে নিয়েছি। বড় বেশি সাহসী জীবনযাপন। সাহস এই অর্থে যে আমি বাঁচা-মরার আর কোনোকিছু পরোয় করছি না।
বেলটা জোরে জোরে আরও কয়েকবার বাজে। ডালিয়ার হাতটা চাদরের নিচে ঢুকিয়ে দিয়ে আমি দরজা খুলতে আসি। জুয়েলই এসেছে। অবাক হয়ে জিজ্ঞেস করে, কি হয়েছে স্যার?
কিছু হয়নি তো। তোর কেন মনে হলো যে কিছু হয়েছে?
আপনার শরীর ভালো আছে?
ভালোইতো আছি। তুইতো আমাকে কালও দেখে গেলি। আমাকে দেখতে খারাপ দেখাচ্ছে?
হ্যাঁ, কেমন জানি লাগছে। মনে হচ্ছে যে মানুষকে রোজ দেখি আজ আপনি সেই মানুষ না।
আমি হা-হা করে হাসি। প্রাণখুলে হাসি। হাসতে হাসতে ওকে ঈশারায় ভেতরে ডেকে দরজা বন্ধ করে দেই। হাসি থামিয়ে বলি, আমার হাসিও কি অন্যরকম লাগছে?
ও ঘাড় কাত করে বলে, হ্যাঁ। একদমই অন্যরকম লাগছে।
তাহলে তুই ভুল করে অন্য বাড়িতে ঢুকে পড়েছিস জুয়েল। ভেবে দেখ ঠিক বাড়িতে এসেছিস তো?
আমি ঠিক বাড়িতেই এসেছি। আমার কোনো ভুল হয়নি।
তাহলে বাড়ির মানুষটাকে বেঠিক লাগছে কেন?
লাগছে সেটা জানি। কেন লাগছে জানি না। আজকে কি বাজার করব স্যার? কি মাছ আনব? নাকি মুরগি?
ম্যাডাম কি খাবে জিজ্ঞেস করি। তুই বোস। ম্যাডামের খাবার মেনুটা জানতে হবে না।
ম্যাডাম? জুয়েল বিস্ফারিত চোখে তাকায়। আমি ওর চোখের দিকে তাকিয়ে থমকে যাই। তাইতো, আমি কি বললাম ওকে? কত বছর আগে এমন করে কথা বলতাম! এখন কি তেমন করে কথা বলা যায়। হায়, আমার কি হবে! এমন ভুল বারবার করলে লোকে আমাকে পাগল বলবে।
ম্যাডামের স্যুপ আনতে হবে স্যার?
অনেক কিছুই লাগবে। তুই বোস আমি রান্নাঘর দেখে তোকে স্লিপ দেব।
ততক্ষণে আমি মামা আর খালার ঘরদু’টো ঝাড়– দেই? বেলি আমাকে ঝাড়– দিতে বলে গেছে।
ওর আজ কাজ করতে ভয় করছিল।
ওর কাজ করতে ইচ্ছে করছিল না। আজ ওর কি হয়েছে কে জানে? অন্যদিন তো এমন করে না। তাই ও ভয়ের কথা বলেছে। আপনাকেও ভয় পাইয়ে দিয়েছে। জুয়েল ফিক করে হাসে।
বেশ দুষ্টু হয়েছে তো? আর আমি বুঝতেই পারিনি। আমি ভাবলাম মেয়েটার হলো কি? এক মুহূর্ত থেমে আমি বলি, তবে ওর বুদ্ধি আছে। ঘটনাটা ভালোই সাজিয়েছে। মেয়েটা লেখাপড়া শিখলে ভালো করবে। আহা রে, ওকে যদি আমি স্কুলে ভর্তি করাতে পারতাম!
স্যার আমি ঘর ঝাড়– দিতে যাচ্ছি। মুছেও দেব। বেলি করেনি বলে ভাববেন না যে আপনার আর কেউ নেই।
আচ্ছা। আমি ঘাড় নেড়ে সায় দেই। বাজারের তালিকা করতে করতে বারবারই বেলির কথা মনে হয়। মেয়েটির কল্পনাশক্তি আমাকে অভিভূত করে। আমার মতো বয়সী মানুষকে একদম ঘায়েল করে ফেলেছে। আমি ধরতেই পারিনি। আবার কাজটা যাতে হয় সেজন্য জুয়েলকে করতে বলে গেছে। ফাঁকিবাজির জায়গাটাকে অ্যাড্রেস করেছে ও। আমি খুব খুশি হই। ভেবে দেখি কৈশোরে রায়নার এমন দুষ্টু বুদ্ধি ছিল না। ও মেধাবী শান্ত মেয়ে ছিল। তাহলে বেলফুল সময়ের সুযোগ নিতে শিখেছে। চারপাশ থেকে শিখতে পারছে। বাহ, এটাও দারুণ। আমি স্লিপ হাতে ড্রইংরুমে আসি। বুঝতে পারি বেলফুলের সুগন্ধ আমাকে ভরিয়ে দিয়েছে। ওর বুদ্ধিমত্তা এবং নিখুঁত পারফরম্যান্স আমাকে মোহিত করে রেখেছে। বেঁচে থাকার তাড়না কি ওকে এমন কৌশলী হতে শিখিয়েছে? তাই হবে। রায়নার সামনে বেঁচে থাকার তাড়না ছিল না। নিজের বোঝা ওকে টানতে হয়নি। বরং বাড়তি পাওয়ায় পূর্ণ ছিল ওর কৈশোর। আমি বাজারের স্লিপ হাতে বসেই থাকি। আলমারি থেকে টাকা বের করতে যাই না। আমার বসে থাকতে ভালোলাগছে। আমার সামনে উড়তে থাকে সময়ের মেঘরাজি। আমি সেই মেঘরাজিতে খুঁজতে থাকি আমার কৈশোর। কোথাও খুঁজে পাই না। আমি একজন বয়সী মানুষ আমার কৈশোর হারিয়ে ফেলেছি। আমার বুকের ভেতরে ধুপধুপ শব্দ হয়। আমি নিজের বুকের শব্দ নিজেই কান পেতে শুনি। একসময় মনে হয় ভালোলাগছে শুনতে। যেন আমার সামনে কোনো এক ঢাকী ঢোল বাজাচ্ছে। কৈশোরে ঢোলের শব্দ শুনে বুঝতে পারতাম আজ উৎসব। পুজোর উৎসব। প্রতিমা গড়া শেষ হয়েছে। আশ্চর্য, আমার কৈশোর ফিরে এসেছে। হুররে, আমি হাতে ধরা কাগজটি ঘরের ভেতরে উড়িয়ে দেই। বলি, যাও মেঘরাজি ছুঁয়ে এসো।
কাজ শেষে সামনে এসে দাঁড়ায় জুয়েল।
ওর সঙ্গে আমার পরিচয় হয়েছে ঢাকা শহরের রাস্তায়। একদিন ফুটপাথ ধরে হাঁটতে হাঁটতে স্যান্ডেলের ফিতা ছিঁড়ে গিয়েছিল। স্যান্ডেল খুলে ওকে দিয়েছিলাম। জিজ্ঞেস করেছিলাম, কতক্ষণ লাগবে? ও গালভরা হাসিতে আমাকে মাতিয়ে দিয়ে বলেছিল, তিন সেকেন্ড।
তিন সেকেন্ড? কি রে মিছে কথা শিখেছিস কেন?
মিছে কথা না। আমি এভাবেই কথা বলি।
কে শিখিয়েছে?
ছোটবেলায় বাবা শিখিয়েছে।
বাবার নাম কি?
সুরেন দাস। পেশায় মুচি। নিখুঁতভাবে জুতো সেলাই করে।
সুরেনের ছেলে জুয়েল। আমি দ্বিধা নিয়ে ওর দিকে তাকাই।
বাবা আমাকে রাস্তার ধারে কুড়িয়ে পেয়েছিল। ন্যাকড়ায় পেঁচিয়ে কেউ আমাকে ফেলে দিয়েছিল। বড় হয়ে বাবাকে জিজ্ঞেস করেছিলাম, তুমি আমার নামের শেষে দাস লিখতে দাও না কেন? বাবা বলেছিলেন, কুড়িয়ে পাওয়া ছেলের ধর্ম আমি জানব কি করে সেজন্য তুই শুধু জুয়েল। আমার মানিক। তোর মায়ের বুকের ধন। আর তোর দুই দিদির ছোট্ট সোনা।
সেদিন ওর একটানা কথা আমি মন্ত্রমুগ্ধের মতো শুনেছিলাম। আমি ভেবেছিলাম ও আমার সামনে একটি স্কুল। ও নিজে একটি প্রতিষ্ঠান। এবং এই প্রতিষ্ঠানের শিক্ষার কোনো সীমা টানা নেই।
শুনতে পাই ও মৃদুস্বরে ডাকছে আমাকে।
স্যার। স্যার। স্যার। স্যার। স্যার –
বেশ লাগছে শুনতে ওর কন্ঠস্বর। আমি কান পেতে শুনি। যেন এই মুহূর্তে ও আমার ছাত্র। ক্লাশভরা ছাত্রছাত্রী নেই। বড় ঘরটায় ও একাই ছাত্র। একসময় ওর দিকে তাকিয়ে বলি, তোর বাবা তোকে লেখাপড়া না শিখিয়ে জুতো সেলাইয়ের কাজ শিখিয়েছে কেন রে?
লেখাপড়াতো শিখেছি। ক্লাশ ফাইভ পর্যন্ত। এর বেশি আমি পড়তে চাইনি। বাবাকে বলেছি জুতা সেলাইয়ের কাজ শিখব।
কেন? জুতো সেলাইয়ের কাজ কেন?
বারে আমি তো বাবার ছেলেই হতে চেয়েছি। যার কেউ নেই তার একটা ঠাঁই হলেই হয়। বেশি কিছুর দরকার নেই। যার ঘরে বড় হয়েছি তার সবকিছুই আমার। বুড়ো হলে যখন মরব তখন সবাইকে বলে যাব আমাকে যেন চিতায় পোড়ানো হয়। বাবার ধর্মই আমার ধর্ম।
তুই একটা দারুণ ছেলে জুয়েল। ভাগ্যিস তোর সঙ্গে আমার পরিচয় হয়েছিল, নইলে এতকিছু আমার জানা হতো না। এখন থেকে তোকে আমি স্যার ডাকবো।
ছি, ছি কি যে বলেন স্যার। এখন আবার আপনাকে আমার অন্যমানুষ লাগছে। এমন মানুষ আমি কখনো দেখিনি। পথেই তো থাকি। কত মানুষের সঙ্গে দেখা হয়। কেউ আপনার মতো না।
ওদের সঙ্গে তো তোর অল্প সময়ের জন্য দেখা হয়। তাদের চিনবি কি করে? আমার সঙ্গে তোর রোজ দেখা হয়। কাজের বাইরে অন্য সময়ে ডাকলেও তুই আসিস। ঘরের ছেলের মতো হয়ে গেছিস।
হ্যাঁ, এই বাড়িটা আমার দ্বিতীয় ঘর। বেঁচে থাকার শুরুতে ঘর পেয়েছিলাম। মায়ের আদর, দিদিদের যত্ন সব পেয়েছি। এখন আপনার কাছ থেকে শেখার জায়গা পেয়েছি। ভালোবাসা পেয়েছি। আমি পৃথিবীর ভাগ্যবান ছেলে। মাঝে মাঝে ইচ্ছে হয় একটি ঘোড়া পেলে পৃথিবী ঘুরে আসব। এটুকুই আমার সাধ।
কোথা থেকে এসেছিস তা জানার ইচ্ছা হয় না?
একটুও না। ওদের কথা ভাবলে আমার ঘেন্না হয়। আমার তো মনে হয় আমি একটা শেয়ালের পেটে জন্ম নিয়েছিলাম।
শেয়ালের ওপর তোর রাগ হলো কেন রে?
জানি না। এমনি মনে হলো। কথার কথায় শেয়ালের নাম এসেছে।
মানুষের কথা মনে হলো না কেন?
মনে হয়। ওদেরকে আমি হারামি ভাবি।
সব মানুষ খারাপ হলে তোর বাবা পেতি কোথায়?
আমার বাবা দেবতার মতো মানুষ। একটু থেমে আবার বলে, আপনাকেও আমার দেবতার মতো মানুষ লাগে।
কেন রে? আমার ভেতরে কি পেলি?
আপনি মানুষকে ভালোবাসেন। আপনি তো আমাকে রাস্তা থেকে ডেকে এনেছেন। কাজে লাগিয়েছেন। বিশ্বাস করেন। আমার উপর নির্ভর করেন।
তোকে আমার দরকারে এনেছি। তুই আমাকে সাহায্য করবি সেজন্য ডেকেছি।
তা ঠিক, কিন্তু খারাপ ব্যবহার করেন না। আদর করেন। আর আপনি মাঝে মাঝে এত অনেকরকম মানুষ হয়ে যান যে সেটা আমার খুব ভালো লাগে। আপনার ভেতরে অনেক রকম মানুষের ছায়া আছে।
ভয় করে না আমাকে? মনে হয় না এখানে থেকে পালিয়ে যাই?
না, একদম মনে হয় না। আমার যখন বিয়ে হবে তখন আমার বউকে বলব, আপনার সব কাজ করে দিতে। খালাআম্মার দেখাশোনা করতে।
তুই কবে বিয়ে করবি জুয়েল?
জুয়েল লাজুক হেসে বলে, জানি না। আমার বিয়ের কথা এখনো ভাবিনি।
তোর বউ কি তোর বাবা ঠিক করবে?
জানি না। বাবা যদি কাউকে বিয়ে করতে বলে আমি রাজি থাকব। বাবার কথার উপর আমার কথা নাই। আপনি যদি একটি মেয়ে দেখেন তাও আমি রাজি হব।
মেয়ের খোঁজার ইচ্ছে তোর হবে না?
ও লাজুক হেসে মুখ নিচু করে বলে, হবে হয়তো। কাউকো তো পছন্দ হতেই পারে।
কথা শেষ করে ও মেঝে থেকে বাজারের স্লিপটা তুলে নেয়। লম্বা স্লিপ হয়েছে। অনেক কিছু কিনতে হবে। ও স্লিপের দিকে তাকিয়ে থাকে। হয়তো পড়ছে। অনেক সময় হাতের লেখা বুঝতে কষ্ট হয়।
আমি আবার মৃদুস্বরে ওকে ডাকি, জুয়েল।
ও আমার দিকে ঘাড় ঘুরিয়ে বলে, স্যার।
তোর কোনো মেয়েকে পছন্দ হয়নি?
এখনো হয়নি। তবে হয়তো অল্পদিনে হবে। বাবাকে সে মেয়ের কথা বলব। বাবা কি বলে তা শুনব। আমি জানি বাবা-মা দুজনেই আমার পছন্দ মেয়ে নেবে।
তোর বিয়ের আয়োজন আমার বাড়িতে করব।
ও জোরের সঙ্গে বলে, না। কখনোই না। এ বাড়িতে বিয়ে হবে না।
কেন? কেন না করছিস? এ বাড়ির খারাপ কি হয়েছে?
এ বাড়িতে একজন মরা মানুষ আছে। জুয়েল এবারও চেঁচিয়েই বলে।
কি বললি মরা মানুষ? কি বললি তুই? ডালিয়া মরা মানুষ –
আমি উত্তেজনায় উঠে দাঁড়াই। থরথর করে আমার শরীর কাঁপে। আমি পা বাড়াতে পারছি না। ওকে কষে দু’টো থাপ্পড় দিতে ইচ্ছে করছে। ও দু’পা পিছে সরে গেছে। খোলা দরজার কাছে গিয়ে দাঁড়িয়েছে। হয়তো ভাবছে, আমি তাড়া করলে দৌড়ে পালাবে। ও দরজার কাছে দাঁড়িয়ে বলে, শুধু নিশ্বাস পড়লেই মানুষ বেঁচে থাকে? এমন বেঁচে থাকা আমি চাই না। এইটা কোনো জীবিত মানুষ হলো?
হারামজাদা। ফের যদি এই কথা বলবি –
আমার যে মাকে আমি দেখিনি সেও আমার কাছে মরা মানুষ।
তুইতো তাকে নিশ্বাস ফেলতে দেখিস না শয়তান। সে তোর সামনে নাই।
ওই একই কথা। থাকা না থাকা দিয়ে কিছু আসে যায় না।
কখনোই একই কথা না।
আমার যা মনে হয়েছে তা আমি বলেছি।
তোকে একটা কথা বলি শোন, তোর খালাআম্মা যতদিন নিশ্বাস ফেলবে ততদিন আমি তার পাশে থাকব। যত্ন করব। স্যুপ খাওয়াব। মনে করব বেঁচে আছে।
জুয়েল মাথা নিচু করে দাঁড়িয়ে থাকে। আমার দিকে তাকায় না। আমি ঘরে গিয়ে বাজারের টাকা আনি। টাকাটা ওর হাতে দিয়ে বলি, সবসময় মন ভালো রাখিস। মানুষকে দেখতে হয় বুকের চোখ দিয়ে। যেমন তোর বাবা তোকে দেখেছিল। তার বুকে চোখ ছিল বলেই তুই তার আদর পেয়েছিলি।
ও ঘাড় ঝাঁকিয়ে বলে, আমার বুকের ভেতর চোখ নাই।
চোখ জন্মের সময় থাকে না। বয়স বাড়ার সঙ্গে সঙ্গে চোখ বানাতে হয়। আমি তোকে চোখ বানাতে শেখাব। শিখবি তো? মানুষের চোখ মানুষই বানায়। শুধু শিখতে হয়।
ও চুপ করে থাকে। মুহূর্ত সময় মাত্র। তারপর ঘাড় নেড়ে বলে, যাই। ফিরে দাঁড়িয়ে বলে, শিখব। আমি চোখ বানানো শিখব।
কতক্ষণ লাগবে বাজার করতে?
তাড়াতাড়ি আসব। ও ফিক করে হেসে বলে, স্যার আপনার জন্য কাজ করতে আমার ভালোলাগে। মাস শেষে টাকা নেই অভাবের জন্য। এই টাকা দিয়ে বাবার জন্য ওষুধ কেনা হয়। এটাই কি বুকের চোখ স্যার?
আমি মাথা নাড়ি। ওর কাঁধে হাত রাখি। পিঠ চাপড়ে দেই।
আমার চোখটা আরও বড় বড় করতে হবে। অনেক বড়। আমার মা ও দিদিদের দেখতে হবে। বেলিকে দেখতে হবে। আরও অনেককে দেখতে হবে।
হ্যাঁ, এভাবে সবাইকে দেখতে শেখা খুব দরকার।
আমি আপনার কাছ থেকে দেখতে শিখতে পারব। আমার বুকে দুইটা চোখ থাকবে না। হাজার হাজার চোখ থাকবে।
আমি হা-হা করে হাসি। ও লজ্জা পায়। ওর অনুভবে আমি খুব আনন্দ পাই। পথের ধারের একটি ছেলে আমার কাছ থেকে শিখতে পারছে। ও বিশ্ববিদ্যালয়ের অর্থনীতি বিষয়ের শিক্ষার্থী না। ও জীবিকার অর্থনীতি শিখছে। কার্ল মার্কস আমার গুরু। আমি মার্কসীয় দর্শন ওকে কীভাবে শেখাব। সেটা হবে না। ওর চারপাশ থেকে অর্জিত জ্ঞান ওর অভিজ্ঞতার ঘরে অনবরত জমা হবে।
স্যার টাকা! ও হাত বাড়ায়।
ও, হ্যাঁ। এই নে। স্লিপ দেখে কেনাকাটা করবি। ভুল হয় না যেন। আজকে বাজার একটু বেশিই হবে।
সবই ঠিকঠাক মতো আসবে স্যার। আপনি ভাববেন না। এখনতো নেইলা বুয়া আসবে খালাআম্মার কাপড় ধোয়ার জন্য।
ওহ্, তাইতো। ঠিক আছে তুই যা।
আমি দরজা বন্ধ করে দ্রুত ডালিয়ার বিছানার পাশে আসি। নিষ্পাপ শিশুর মতো দু’চোখ বন্ধ করা ডালিয়া আমার সামনে এখন অরেঞ্জ নদী। আমি বলি, আমার অরেঞ্জ নদী চোখ খোল।
আগে যখন ওকে অরেঞ্জ নদী ডেকেছি, ও বলতো অরেঞ্জ নদী নাম আমার পছন্দ না। ও আরও বলতো, দক্ষিণ অফ্রিকার উত্তর-পশ্চিম দিক দিয়ে বয়ে যাওয়া অরেঞ্জ নদী আমি হতে চাই না গো। তুমি আমাকে আগুনমুখা ডাক। আগুনমুখা আমাদের নদী। বঙ্গোপসাগরের মোহনায় মিশেছে।
আমি বলতাম, আমি যে তোমাকে বিশ্ব জুড়ে দেখতে চাই। ডালিয়া আমাদের ভালোবাসার সীমানা নেই। আমাদের ভালোবাসা পৃথিবীর সবটুকু।
ডালিয়া উজ্জ্বল দৃষ্টিতে আমার দিকে তাকিয়ে বলতো, তুমি এমন করে কথা বলো যে আমি নিজেকে হারিয়ে ফেলি। তোমার কথা শুনলে আমি নিজেকে খুঁজে পাই না।
সম্পর্কতো এমনই হওয়া দরকার ডালিয়া। দু’জনে যেন দু’জনের ভেতরে আটকে থাকি। বোধে-চেতনায়-বোঝায়-চিন্তায় –
ডালিয়া দু’হাত উপরে তুলে জোরে জোরে বলতো, হয়েছে হয়েছে থাম। থাম। একজীবনে এতবড় জায়গা ধরে রাখা কঠিন। মনের ভেতরে ক্ষয় আছে, ভূমিকম্প আছে, বন্যা-খরা আছে। সবকিছুই সম্পর্কের দেয়ালে আঘাত করবে। ভুলে যেও না যে আমারও মানুষ।
ঠিক বলেছ। আমার উচ্ছ্বাস ঝিমিয়ে যায়। আমি মিনমিন স্বরে বলি, হ্যাঁ আমরা মানুষ। আমাদের রাগ আছে, হিংসা আছে, নীচতা আছে, ভালো কিছু মেনে না নেয়ার দ্বন্দ্ব আছে -। হ্যাঁ, আমরাতো মানুষই আগুনমুখা-ডালিয়া।
আমি ওর কাপড় বদলে দেই। আলমারি থেকে একটি নতুন শাড়ি বের করি। ওর জন্য নতুন শাড়ি কেনা হয়। ওর জন্মদিন, বিয়েবার্ষিকীতে কিংবা ঈদে ওকে শাড়ি-ব্লাউজ উপহার দেই। ওর দিকের এবং আমার দিকের আত্মীয়স্বজন ওর জন্য আমার কাছে কাপড় রেখে যায়। ছোট ছেলেমেয়েরা ফুল নিয়ে আসে। ওর বালিশের কাছে ফুল রেখে দেয়। বিশেষ করে সুগন্ধী ফুল ওরা বেশি আনে। পুরো ঘরে তখন ফুলের গন্ধ ম-ম করে। আমার বেশ লাগে। ভাবি এভাবেই জীবনের নানাকিছু ঘুরে ঘুরে আসে। এভাবে বেঁচে থাকা মোড় নেয়। ওর অসুস্থতার পরে আমি বিছানা আলাদা করেছি। একটি সিঙ্গল খাট কিনে আমি বিছানা পাতি। আমি জানি ওর কোনো অসুবিধে হলে ও শব্দ করবে না। আমাকে ডাকবে না। বলবে না, হেমিংবার্ড ওঠো আমাকে পানি দাও। হায় আমার ডালিয়া, আমাকে এত অভিজ্ঞতা দিয়ে ভরিয়ে রাখলে।
আমি ওর পিঠে-বুকে পাউডার ছড়াই। গরমের সময় শরীরে পাউডার না দিয়ে ঘুমুতে যেত না। একে-অপরকে পাউডার দিতাম। বিছানায় পাউডার ছড়াতাম। আজ কাজটি আমি একা একা করছি। একসময় আমার হাত থেমে যায়। ভাবি, আমিতো আনন্দেই আছি। ও কথা বলতে পারে না, তাকায় না, আমাকে ডাকে না। তাতে কি আসে যায়? স্মৃতির সবটুকু নিয়ে ও এখন আমার রাজত্ব। এই রাজত্বে আমি একাই রাজা। হা-হা শব্দে হাসতে থাকি। হাসতে হাসতে বলি, নীলনদ ঘুমোও। পিরামিড বানিয়ে আমি তোমাকে রাখব। তোমার কোনোকিছুই হারাবে না।
শুনতে পাই কলিং বেল বাজছে।
দরজা খুলতে হবে। হয়তো কাপড় ধোয়ার বুয়া এসেছে। আমি ডালিয়ার কাপড়গুলো গুছিয়ে ঘরের কোনায় রাখি। নিজের কাপড়ও ধোওয়ার জন্য আলাদা করি। বেলটা বাজতেই থাকে। বাহ বেশ লাগছে তো বেলের শব্দ শুনতে! আমি নিজের ভেতরে মগ্ন হয়ে যাই। আমার মগ্ন চৈতন্যে ভালোবাসার শিস বাজে।
দরজা খুলে দেখি নেইলা বুয়া এসেছে। ও ঢুকবে বলে আমি একপাশে সরে দাঁড়াই। দু’পাল্লা খোলা থাকার জন্য এক ঝলক বাতাস ঢোকে। টের পাই বাতাসে ধুলো ভাসছে। আমার চোখে ধুলো ভরে যায়। আমি দু’হাতে চোখ মুছি।
খালু আপনের কি শরীল খারাপ?
আমি ঠিকমতো তাকাতে পারছি না। চোখে হাত রেখেই বলি, না তো ভালোই আছি।
আহা রে, এমুন কইরা মানুষ কি ভালা থাকতে পারে? আহা রে, কত কষ্ট আপনের!
বুয়া তুমি ঘরে ঢোক। আমি দরজা বন্ধ করব।
আপনে সরেন খালু আমি দরজা লাগাইয়া দেই। কতক্ষণ ধইরা বেল বাজাইতাছি আপনে দরজা খোলেন নাই। তাই ভাবলাম আপনের শরীর ঠিক নাই।
তুমি কি আমার কৈফিয়ৎ চাইছ?
কৈফিয়ৎ! নেইলা বুয়া নাক-চোখ কোঁচকায়।
হ্যাঁ, দেরি করে দরজা খোলার কৈফিয়ৎ।
ছিঃ ছিঃ কি যে কন খালু। আমি কামের বেডি। আমার কি এত সাহস হইতে পারে? বুঝছি আপনের মন ভালা নাই।
ও নিজের কাপড়ের পোটলাটা জড়িয়ে ধরে ঘরে ঢুকে যায়। আমি দরজা বন্ধ করি। এখন আমি কি করব? ভীষণ ক্লান্ত মনে হচ্ছে নিজেকে। বুয়া বেডরুমে গিয়ে কাপড় তুলে বাথরুমে যায়। কল ছাড়ার শব্দ পাই। ঝপঝপিয়ে পানি পড়ছে। অনেক সময় ও আকারণে কল ছেড়ে রাখে। জুয়েলের কাছে বলেছে, পানি পড়তে দেখলে ওর ভালোলাগে। ছোটবেলায় দেখা ছোট নদীর কথা মনে হয়। বিয়ের পরে শহরে আসা এবং বস্তীতে থাকার কারনে ওর জীবনে আর নদী নেই। কলের পানি জোরে ছেড়ে দিয়ে ও নদী খোঁজে।আমি ড্রইংরুমে এসে সোফায় বসি। মনে হচ্ছে পায়ের নিচে দগদগে ঘা। সেই ঘা থেকে তীব্র ব্যথা উঠে আসছে মাথা পর্যন্ত। আমি দু’পা ঝাঁকাই। পায়ের পাতা উল্টে দেখি। কিন্তু কোথাও কোনো ঘা নেই। সচেতনভাবে আমি জানি আমার পায়ে ঘা নেই। তবে আমার মাথায় ব্যথার এমন তীব্র অনুভব কেন? কোথাও কি ঘন্টা বাজছে? কিংবা ঢোলের আওয়াজ হচ্ছে? নাকি রাজপথে হায় হোসেন – হায় হোসেন বলতে বলতে মহররমের মিছিল যাচ্ছে? অথবা কেউ কোথাও থেকে খুব সচেতনভাবে কোনো বার্তা পৌঁছাচ্ছে আমার কাছে। আমি সেটা পাচ্ছি না। সেই বার্তা আমার কাছে পৌঁছানোর আগেই এলোমেলো বাতাসে উড়ে যাচ্ছে। কোথায়? তা আমি ধরতে পারছি না। একসময় সব শব্দ থেমে যায়। আমি নিজের দিকে তাকাই। আমার চারদিকে আয়না। সে আয়নায় দেখা যাচ্ছে আমার বন্ধুর ছবি। ও যৌবনে একটি অসাধারণ গানের সুর করেছিল। সেই গান এখনও প্রভাতফেরিতে গাওয়া হয় বিশেষ দিনে। বহু বছর আমি আর ও খালি পায়ে সেই গান গাইতে গাইতে শহীদ মিনারে গিয়েছি।
আমি আয়নায় ওর দিকে তাকালে ও মৃদু হেসে বলে, কেমন আছিস?
ভালো নেই। আমি গম্ভীর স্বরে বলি।
কেন? ভালো নেই কেন?
চারদিকে ভাঙচুরের শব্দ পাচ্ছি।
বেঁচে থাকলে এমন অনেক শব্দ শুনতে হয়।
আমি তোকে খুঁজে পাচ্ছিনা কেন বলতো?
হা-হা করে হাসে ও। এখন আমার মাথার মধ্যে হাসির শব্দ। তরঙ্গের মতো ধ্বণিত হয় সর্বত্র। শুনতে পাই ডালিয়া বলছে, আজ সকালে তোমার গলা সাধা হয়নি। ঘুম থেকে দেরি করে উঠলে।
আমি আর কতকাল গলা সাধব ডালিয়া।
যতকাল গান তোমার সঙ্গী থাকবে ততকাল গলা সাধবে।
গান! হ্যাঁ, তাইতো। আলতাফও এমন কথা বলতো।
কিন্তু এখন আমার জীবনে গান নাই। বন্ধুদের অনুযোগ শুনে আমি চুপ করেই থাকি। আমার চেয়ে বেশি কে জানে যে গান আমার কত প্রিয়! রবীন্দ্রসঙ্গীতের বানী আমার জীবনের ব্যাপ্ত পরিসর। কতভাবে অর্থ খুঁজেছি বাণীর শব্দে, বাক্যে। এখনও খুঁজি। তবে গুণগুনিয়ে গান করি। তখন প্রবল শূন্যতায় আমার চারদিক তোলপাড় করে। ড্রইংরুমের চারদিকে তাকিয়ে বুঝতে পারি আমার সময় এখন কাঁচের দেয়াল। দেয়ালজুড়ে ফুটে আছে আলতাফের মুখ। আমি আশ্চর্য হই না। বলি, তুই কেনম আছিস রে বন্ধু? কোথায় আছিস? শেষ ঠিকানাটা রেখে গেলি না। হো-হো করে হাসি আমি। নিজেকেই বলি, কোথায় নেই ও। ওর ঠিকানা আছে দেশের ইতিহাসে। আমার চারদিকে ঝোড়ো বাতাসের উথাল-পাতাল। বাইরে নিশ্চুপ প্রকৃতি।
দরজায় দাঁড়িয়ে নেইলা বুয়া ডাকে, খালু।
আমি শুনতে পাই ওর কন্ঠস্বর। কিন্তু চোখ তুলে তাকাই না। এই মুহূর্তে আমার কিছু ভালোলাগছে না। আমার প্রয়োজনে আমি কিছু লোক জড়ো করেছি। তাদের প্রত্যেকের জীবনে কিছু না কিছু ঘটনা আছে। আমি জানি নেইলা বুয়ার স্বামী হেকমত মিয়া দুর্ঘটনায় একটি পা হারিয়েছে। মেয়েটি তাকে কাঠের চাকাঅলা ছোট গাড়িতে বসিয়ে বিভিন্ন জায়গায় নিয়ে যায় ভিক্ষা করানোর জন্য। যা আয় হয় তা দিয়ে সংসার টেনেটুনে চলে। পাঁচটি ছেলেমেয়ের মধ্যে মেয়েটি বড়। নেইলা কখনো নিজে কাজে আসতে না পারলে মেয়েকে পাঠায়। একদিন মেয়েটি আমাকে বলেছিল, বাবারে এমুন কইরা টাইনা লইয়া যাইতে আমার একটুও ভালালাগে না। একদিন বাবারে লইয়া ট্রাকের নিচে পড়মু।
আমি বলেছিলাম, ঠিক আছে তোর মাকে বল তোর বাবাকে নিয়ে ভিক্ষা করতে যেতে। তুই আমার বাড়িতে কাজ কর।
মেয়েটি কিছুক্ষণ চুপ করে থেকেছিল। বুঝতে পারছিলাম ওর ভেতরে কোনো দ্বিধা কাজ করছে। অমি কিছু বলার আগেই নিজে মুখ খোলে।
আপনেরে একটা কথা কমু দাদু, আপনে মায়েরে কিন্তু কইবেন না।
এত গোপন আবার কি কথা রে?
আপনের বাসায় কামের কথা আমি মায়েরে কইছিলাম। মায়ে আমার মারতে উঠছিল। কইছিল, যেই বাসায় বেড়া মানুষ একলা থাহে, হেই বাসায় তোর কামে যাঅনের কাম নাই। বেডা মানুষরে বিশ্বাস কি? সব বেডাই ভাল্লুক।
হি-হি করে হেসেছিল মেয়েটি। ওর নাম জরিনা। আমি কোনো কথা না বলে ওকে হাসতে দিয়েছিলাম। একসময় থেমে ও বলেছিল, আপনে কিছু কইলেন না দাদু? আপনের মন খারাপ হইছে?
হ্যাঁ, একটুতো হয়েছে। না, না একটু না। ভীষণ মন খারাপ হয়েছে।
ক্যান? আপনেও ভাল্লুক তাই মনে কইরা? বলেই ও আবার হাসিতে ভেঙে পড়ে। আমি ওর হাসির শব্দে ভয় পাই। আমার মনে হয়েছিল এ হাসি ও না হাসলেই পারত। হাসিটি ওর বয়সী মেয়ের হাসি নয়। ও অনেক পেকেছে। বয়সের আগেই বিষয় বোঝার পাকা। আমার মন খারাপ হয়। এত দ্রুত কৈশোর হারিয়ে যাওয়া মানুষের জীবনের স্বাভাবিক বিকাশ নয়। মানুষ তার স্বাভাবিক আচরণের বাইরে বড় হবে কেন? আমি নিজেকে সান্তনা দিতে পারি না। জরিনা আমার দিকে তাকিয়ে একই উচ্ছ্বাসে বলে, দাদু আর একটা কথা –
কি কথা? আমি বিষণ্ণ কন্ঠে বলি।
রাস্তাঘাটের সব বেডারাই ভাল্লুক দাদু।
ওর কথা বুঝতে আমার অসুবিধা হয় না। আমি একই বিষণ্ণ কন্ঠে বলি, তুই বাড়ি যা জরিনা।
ও কথা না বলে উঠে দাঁড়ায় এবং দরজা খুলে বেরিয়ে যায়। দরজা খোলাই থাকে। অনেকক্ষণ পরে আমি উঠে দরজা লাগাই।
নেইলা বুয়া আবার ডাকে, খালু।
তোমার কি টাকা লাগবে বুয়া?
হ। ঘরে চাউল নাই। মাইয়াডা দুইদিন ধইরা অর বাপরে লইয়া রাস্তায় যায় না।
কেন যায় না। কি বলে?
কিছু কয় না। কয় পারমু না।
তোমার কয় টাকা লাগবে বুয়া?
দুইশ টাকা দ্যান। মাস গেলে কাইটা রাইখেন।
আমি মানি ব্যাগ বের করে বুয়াকে টাকা দেই। ও টাকা নিয়ে বলে, খালু পান্তা পামু?
বোধহয় আছে। রান্নাঘরে গিয়ে দেখো। ভাত-তরকারি যা আছে তা নিয়ে যাও। হাঁড়ি-পাতিল ধুয়ে রাখো।
আপনে দুপুরে কি খাইবেন খালু?
ফ্রিজে কি আছে তা আমি দেখে নেব।
টেবিলে গ্লাস থালা দিমু?
না, আর কিছু করতে হবে না। যা লাগে আমি করে নেব।
আচ্ছা। ও রান্নাঘরে ঢোকে। আমি সোফায় মাথা হেলাই। অল্পসময়ের জন্য মাত্র। টেবিলের ওপর থেকে ডাইরি তুলে পাতা ওল্টাই। বিকেলে কি করার আছে দেখার জন্য তারিখটা বের করি। পুরো পৃষ্ঠা সাদা। কিছু লিখলাম না কেন? আজ সন্ধ্যায় ছায়ানট মিলনায়তনে গানের আসর আছে। যাব কি যাব না ভাবছি, তখন ছোট বোন সুষমার ফোন আসে।
হ্যালো ভাইজান?
সুষমা, তুই? ভালো আছিস?
ভালো আছি ভাইয়া।
ভাবি কেমন আছে।
বেঁচে আছে। নিশ্বাস ফেলছে। স্যুপ নেমে যাচ্ছে গলায়। কোথাও বাধা নেই।
তুমি সবসময় এমন করেই উত্তর দাও।
তোর প্রশ্নের উত্তর একই হলে আমি কি করতে পারি!
রেগে আছ কেন?
রেগে ওঠার মতো প্রশ্ন করিস সেজন্য।
তুমি কেমন আছ?
মরিনি এখনো। বেঁচে আছি।
সুষমাও রেগে গিয়ে বলে, মরোনি ভালো করেছ। চাইলেইতো আর মরতে পারবে না। ভাবির জন্য স্যুপ করেছি। আমি নিয়ে আসব। তুমি কোথাও যাবে নাকি?
তুই এলে যাব। তুই তোর ভাবির কাছে থাকবি।
সুষমা হাসতে হাসতে বলে, এজন্যই একটু আগে মরার কথা বলেছিলে।
চুপ কর শয়তান। আমিও হাসতে থাকি। ও আর আমি পিঠেপিঠি ভাইবোন। আমাদের সাত ভাইবোনের মধ্যে ওর সঙ্গেই আমার যোগাযোগ সবচেয়ে বেশি। ডালিয়ার সঙ্গে ওর বান্ধবীর মতো সম্পর্ক ছিল। ডালিয়ার এইভাবে বেঁচে থাকা ও সবচেয়ে বেশি ফিল করে। আমার বিষণ্ণতা কেটে যায়। ফুরফুরে মেজাজ নিয়ে কবি স্যাফোর কবিতা পড়ব বলে ঠিক করি। তখন দরজায় এসে দাঁড়ায় নেইলা বুয়া।
খালু। ও সরাসরি আমার দিকে না তাকিয়ে ডাকে।
বলো, কি বলবে। ও কিছু বলার আগেই আমি বলি, তুমি আর কিছুক্ষণ থেকে যাও বুয়া। একটুপরে জুয়েল বাজার নিয়ে ফিরবে। তুমি বাজার গুছিয়ে রেখে যেও।
তাইলেতো ভালাই হইল। ফ্রিজে একজনের ভাতই আছিল। এক টুকরা বোয়াল মাছও আছিল। আমি খাইলাম। খাইয়া আমার পরাণ ঠান্ডা হইয়া গেল। খালু আপনের লাইগা অনেক দোয়া করছি।
তোমার ছেলেমেয়ের জন্য কি ভাবলে?
অগো লাইগা কিছু ভাবি নাই। এতো ভাইবা কুলাইতে পারি না। জীবনডাতো ভাবতে ভাবতে গেলো। পোলাপানের বাপ রিক্সা চালাইয়া আয়-রোজগার করত। তহন খারাপ আছিলাম না। অহন আমার অবস্থা খালাআম্মার মতো খালু।
খালা আম্মার মতো? আমি বিস্ময়ে বুয়ার দিকে তাকাই। কি বলছো তুমি?
খালাআম্মা চোখ খোলে না। হাঁটে না, খায় না। কেবল শুইয়া শুইয়া শ্বাস ফেলে। তফাৎ এইডুকু। আমি চোখ খুলি, হাঁডি। ভাত খাই। তো লাভ কি? বাঁইচা মইরা থাকার মতো অবস্থা। আমি এমুন কইরা বাঁচতে চাই না। আল্লাহ্ আমারে নেয় না ক্যান?
তুমি এসব কি বলছো বুয়া?
ঠিকই কই খালু। খালাআম্মার কপালরে আমি হিংসা করি। আপনের মতো স্বামী পাইছে।
নেইলা বুয়া আঁচলে চোখ মোছে। ও ডালিয়াকে নিজের সমান্তরালে চিন্তা করছে দেখে আমার রাগ হয়। পরক্ষণে ভাবি, আমি রাগ করছি কেন, ওর ভাবনার জগৎতো এতটুকুই হবে। ও নিজেকে মেলাবে ওর চারপাশের মানুষের সঙ্গে। এর বেশিকিছু ভাবার বিদ্যাবুদ্ধিতো ওর নেই। আমি নিজেকে সামলাই। এভাবে নিজেকে সামলানোর শক্তি আমি যে কোথায় থেকে পাচ্ছি তা আমি জানি না। নিজের ওপর আমার ভীষণ মায়া হয়। একজন অসহায় মানুষের চারপাশের যাবতীয় জীবনাচরণ থিতিয়ে যাওয়ার মায়া। বলি, হায় আরিফুর রহমান, বিশ্ববিদ্যালয়ের অধ্যাপক, একজন রবীন্দ্রসঙ্গীত শিল্পী। আজ আমি একজন নির্বাক মানুষে রূপান্তরিত হয়েছি। কারও প্রশ্নের মুখোমুখি হতে আমি ভয় পাই। আমার অসহায়ত্বের কোনো চেহারা নেই।
শুনতে পাই গৃহকর্মীর কন্ঠস্বর।
খালু, আপনে চুপ কইরা আছেন ক্যান? আমারে কিছু কইলেন না তো?
ভাগ্যের কথা আমি তো কিছু বলতে পারব না বুয়া।
আপনে না পোলাপানরে পড়ান? তো কইতে পারবেন না ক্যান? পোলাপান আপনেরে কিছু জিগাইলে আপনে কি চুপ কইরা থাইকতেন?
যখন আমি ছেলেমেয়েদের পড়াতাম তখন আমার বউ বেঁচে ছিল। আমার চারদিকে মানুষ গমগম করত, আমি অনেক বই পড়াতম, গান গাইতাম। অনেক গানের অনুষ্ঠানে আমাকে যেতে হতো। রেডিওতে, টিভিতে গাইতাম। এখন আমি কিছু করি না। এখন আমার কথা বলতেও ভালোলাগে না।
আমি থামলে বুয়া মিনমিনিয়ে বলে, মানুষ এমুন হইতে পারে? মানুষ এমুন হয় ক্যান? আমার স্বামী আমারে অনেক জ্বালাতন করে, হেরপরও আমি হ্যারে সহ্য করি। দিন কাডতে চায় না, তাও কাডাই। আপনের কি এমুন লাগে খালু যে দিন কাডতে চায় না, হেরপরও কাডান?
না, আমার দিন কাটতে চায় না, এমন কখনো হয় না। আমার দিন আনন্দেই কাটে।
ঘরে এমুন মরা বউ লইয়া দিন ক্যামনে আনন্দে কাটে খালু?
আনন্দেই কাটে। তা তোমাকে বোঝানো যাবে না। তোমার স্বামী মরে গেলে তুমি তাকে ভালোবাসবে না?
চুপ করে থাকে নেইলা নামের মধ্যবয়সী একজন নারী। ডালিয়া বেঁচে থাকতে এই বয়সী অনেক নারী এ বাসায় কাজ করেছে। তাদের নানা জনের নানা সমস্যার কথা আমি ডালিয়ার কাছ থেকে শুনেছি। কখনো কিছু টাকা দিয়ে সাহায্য করেছে ডালিয়া। কখনো কিছুই করা হয়নি তাদের জন্য। তারা নিজেরাই নিজেদের সমস্যার পথ খুঁজে চলে গেছে। আজ ডালিয়ার অসুস্থতায় এসব নারীদের কেউ আমার মুখোমুখি হয়েছে। আমার নিঃসঙ্গতা ওদেরকে সাহসী করেছে। আমি দেখতে পাই নেইলা দরজার উপর কপাল ঠেকিয়ে দাঁড়িয়ে আছে। নিজেকেই প্রশ্ন করি, তুমি কি ডালিয়ার চেয়ে বেশি জীবিত? যার জীবনযাপনে দিন চলে না তাঁর বেঁচে থাকাই কি বা মরে যাওয়াই কি? বরং ডালিয়া বেঁচে আছে যত্নে-ভালোবাসায়-অনুভবে-স্মৃতিতে। প্রসঙ্গ থেকে প্রসঙ্গান্তরে স্রোতস্বিনী হয়ে বয়ে চলার ভাবনায়। হাঃ, নেইলা তুমি বেঁচে থাকা বোঝ না। ও ডাকে আমাকে, খালু।
বলো। কি বলবে?
আপনে আমারে মেলা শক্ত প্রশ্ন কইরলেন। ভালোবাসা কি হেইডাওতো আমি বুঝি নাই। দুইজনে একলগে থাকলেই কি ভালোবাসা অয়?
আমি জোর দিয়েই বলি, না হয় না।
তাইলে আমার কনু ভালোবাসা নাই। আমিও মরা মানুষ হইয়া বাঁইচা আছি। কেবল আমার লাইগা আপনের লাহান কেউ নাই।
ও দ্বিতীয়বার একই প্রশ্ন উঠিয়ে আনে। আমি বুঝতে পারি জীবনভর যে কোনো প্রশ্নের উত্তর খুঁজে পায়নি আজ তার উত্তর খোঁজার পালা। আবার এটাও সত্যি যে এ প্রশ্নের উত্তর ও কোনোদিনই খুঁজে পাবে না। খুঁজে পাওয়ার পরিসর ওর জীবনে নেই। কীভাবে মানুষ তার প্রতিটি জায়গা বুঝতে পারবে? আমি হাত ওল্টাই। আবার আমার চারপাশে শূন্যতা ভর করে। আমিই কি আমার সব প্রশ্নের উত্তর পেয়েছি? পাইনি। আমার অপূর্ণতায় আমার বুকের সরোবর জলহীন। আমি আর বেশি ভাবতে চাই না। যে নারী আমার কাছে একটি উত্তর খুঁজতে চেয়েছিল সে এখন এক নিরুপায় নারী। জীবনের ক্লাশের শিক্ষার্থীদের সামনে শিক্ষক নেই। অমি এক ক্ষুদ্র মানুষ। শুনতে পাই রান্নাঘরের বেসিনে পানি পড়ছে। বুয়া যখন কল ছাড়ে এমন জোরেই ছাড়ে। আমি ওকে কিছু বলি না। যাদের ওপর নির্ভর করে আমার দিন কাটাতে হয় তাদের সঙ্গে কত আমি ক্ল্যাশে যাব। সেজন্য অনেককিছু ছেড়ে দেই। এখনতো প্রতিদিনের রুটিন কাজে মাথা ঘামানোর ইচ্ছা নেই আমার । মাঝে মাঝে নিজেকে প্রশ্ন করি, আমি কি ইচ্ছা-অনিচ্ছার বাইরে চলে যাচ্ছি? আমার দিন কি শুধুই বৃষ্টি-বাদলের ছায়া? রোদ-সূর্য নেই? গ্রীষ্ম শরৎ নেই? থাক, এসব ভাববো না। কোনো মানুষেরই ভাবনার শেষ নেই, এক জীবন শুধু নয়, হাজার জীবন পার করলেও কেউ ভাবনাহীন জীবন কাটাতে পারবে না। এটা বেঁচে থাকার সত্য। কোনো না কোনো ভাবনার ভেতরে মানুষের গুটিয়ে থাকা তার বিস্তারের কথাই বলে। আমি বিচ্ছিন্ন ভাবনা মাথায় নিয়ে ইশতিকের ঘরে আসি। ও আমার একমাত্র ছেলে বিদেশে থাকবে বলে দেশ ছেড়েছে। বলেছে দেশে বেড়াতে আসবে কিন্তু বসবাসের জন্য ফিরবে না। দেশের দারিদ্র্য এবং গণমানুষ ওর স্বস্তি দেয় না। রাস্তায় গাড়ি থামলে ভিক্ষার জন্য ছুটে আসা শিশুদের ও সহ্য করতে পারে না। প্রতিবন্ধী মানুষেরা নাকি ওর কাছে আরও অসহ্য। ও আমার ভাবনাকে পর্যুদস্ত করে রাখে কারণ আমি ভাবতে পারি না যে কীভাবে এমন অন্ধ-ভাবনা একজনকে পিষে মারতে পারে। মানবিক বোধের চেতনার দিক থেকে পিষে মারে, আমি ওর ভাবনার মধ্যে নিজেকে ঢুকতে দিলে আমার চারপাশ তোলপাড় করে। আমি নির্জীব হয়ে পড়ি এবং প্রবল বিবমিষা আমাকে আচ্ছন্ন করে – জীবনের অপার সাগরপাড়ে দাঁড়িয়ে নিজের আত্মজের ক্ষুদ্র চিন্তা আমি সাগরে ছুঁড়তে পারিনা। ভাবি দূষিত হবে মানবিকতার সমুদ্র। ওটাকে মাটিতেও পুঁততে পারিনা ভাবি কলঙ্কিত হবে আমার সংস্কৃতির শেকড়। তারপরও ও আমার সন্তান। ওকে আমার ভাবনায় রাখতে হয়। দূরে ঠেলে দেয়ার উপায়তো আমার নেই। অমি নতুন ভাবনায় ঢোকার আগে নিজেকে সংযত করি।
ইশতিক বিদেশ যাওয়ার পরে ওর ঘরটা আমার পড়ার ঘর বানিয়েছি। ওই ঘরে ঢুকলে আমি ওকে খুঁজি না। ওর বাস্তবতা আমার কাছে এতই ঘনিষ্ঠ যে আমার ওকে হারাবার ভয় নেই। ওর ক্ষুদ্র চিন্তা নিয়ে আমার কাছ থেকে দূরে যেতে পারে না। আমি ঠেলে রাখার চেষ্টাও করি না। ভাবি যেভাবে আছে থাকুক, জীবনে কষ্টের দায়ভার ছেড়ে আমি সুখের প্রাপ্তি খুঁজতে যাব না। ও আমার কষ্টের ভাবনা। আমি উঠে পড়ার ঘরে আসি। স্যাফোর কবিতার বই খুঁজতে থাকি, অনেক বই নামাই-ওঠাই। কিন্তু স্যাফোর বই খুঁজে পাই না। মেজাজ গরম হলে আমি র‍্যাক থেকে বই নামিয়ে মেঝেতে রাখি। মাঝে মাঝে র‌্যাক খালি হয়ে যায় সব বই মেঝেয় নামিয়ে ফেললে। বই মেঝেতে দেখলে বেলি হাসতে হাসতে জিজ্ঞেস করবে, নানা কাইল রাইতে কি আপনের মাথা খারাব হইছিল?
হ্যাঁ, হয়েছিল রে। ভীষণ খারাপ হয়েছিল। মনে হয়েছিল এইসব বই বুকের ওপর রেখে ঘুমিয়ে থাকি।
ক্যান, বই না পাইলে আপনের মেজাজ গরম অয় ক্যান?
তুই বুঝবি না।
হ, ঠিকই বুঝুম না। আমি তো লেহাপড়া শিহি নাই। বই বুজতে অইলে লেহাপড়া শিখন লাগে। আমি এইডা বুজি। নানাভাই মানুষ গরিব অয় ক্যান?
আমি হা-হা করে হেসে বলেছিলাম, এটাও তুই বুঝবি না। তুই আমার সোনার নাতনি।
সত্যি? তাইলে আমারে আইসক্রিম খাওয়াইবেন।
হ্যাঁ খাওয়াব। তোকে টাকা দেব। তুই বাড়ি যাওয়ার পথে কিনে নিবি।
তাইলে দুইডা আইসক্রিমের টাহা দিবেন।
কেন? কাকে দিবি? বাবাকে?
না, বাপেরে দিমুনা। জুয়েল ভাইরে দিমু। জুয়েল ভাই আমারে এইডা-ওইডা খাইতে দেয়। কয়, তোর কিছু শখ অইলে আমারে কবি। আমি কই না, আমার শরম করে। জুয়েল ভাইরে একডা আইসক্রিম দিলে আমার মান বাড়ব।
কথা শেষ করে হি-হি করে হাসে বেলি। এই মুহূর্তে ওর হাসির শব্দ আমার ভাবনায় ঢোকে। আমি বইয়ের র‍্যাকে পিঠ ঠেকিয়ে দাঁড়াই। হাসির শব্দ আমার ভেতরে বেশিক্ষণ স্থায়ী হয় না। আমি এই মুহূর্তে বেলির ভাবনায় থাকতে চাই না। যদিও ওকে নিয়ে ভাবনার অনেককিছু আছে। ওর বুদ্ধিদীপ্ত চেহারা দেখলে নিজেকে একজন অসহায় মানুষ মনে হয়। আমি কি পারতাম না ওকে স্কুলে যাওয়ার সুযোগ করে দিতে? ওতো রাস্তার ধারে ফুল বিক্রি করার মেয়ে না। সুযোগ পেলে ও নিজেকে কোথাও দাঁড় করাতে পারত। জীবনের ঝুঁকি নিয়ে শৈশব-কৈশোর পার করতে হচ্ছে। সুযোগহীন অসহায় বালিকা। আমার ভাবনা থেকে ওর উপস্থিতি বাষ্পের মতো উড়ে যায়। আমি স্যাফোর কবিতার বইয়ে ফিরে আসি। তাহলে ইশতিক কি বইটি নিয়ে গেছে নাকি ডালিয়া চায়নি আমার নাগালের মধ্যে বইটি থাকুক। মা-ছেলে দুজনে মিলে কি বইটি এই বাড়ি থেকে সরিয়ে দিয়েছে? ডাস্টবিনে অথবা অন্য কোথাও? আমি যখন পিএইচডি করার জন্য কলাম্বিয়া ইউনিভার্সিটিতে ছিলাম তখন বইয়ের দোকান নোবেল অ্যান্ড বার্নস থেকে বইটি কিনেছিলাম। বিশ্ব জুড়ে সবাই জানে স্যাফোই পৃথিবীর প্রথম লেসবিয়ান কবি। তাঁর কবিতার মূল জায়গা নারীর যৌনতা। এই যৌনতা নারীর সঙ্গে নারীর। তাঁর কবিতা পড়লে আমার মাথা ঝিমঝিম করতো। মনে হতো পুরুষতন্ত্রের বিরুদ্ধে এক বিপুল দ্রোহ। শিল্পের সাধানায় একজন একক নারী পুরুষতন্ত্রকে চিহ্নিত করেছিলেন কত হাজার বছর আগে। সরাসরি বলেননি, বলেছেন নারীর অধিকারের জায়গা চিহ্নিত করে। আমি একে জ্ঞানের ডিসকোর্সে দেখি। আচরণের ডিসকোর্সে নয়। আমি জানি এ বিষয়ে আমার সঙ্গে একমত হয় না অনেকে। আজ পৃথিবীর অনেক বিশ্ববিদ্যালয়ে জেন্ডার স্টাডিস বিভাগে স্যাফোর কবিতা পাঠ্য। নিউইয়র্কে বসবাসের সময়ে ডালিয়া আমার উপর রেগে গিয়ে বলতো, কি ছাইপাশ পড়ো। আমি বলতাম, এই কবিতা নারী জীবন ব্যাখার বড় উপকরণ। এই জীবন নারীর একার নয়। এই জীবন সমাজ এবং রাষ্ট্রের সঙ্গে সম্পর্কিত। বিষয়টি আলোচিত হলে মানুষের অনেক ভুল ধারণা ভাঙবে।
তোমার বিষয় অর্থনীতি। তুমি জেন্ডার নিয়ে মাথা ঘামাচ্ছো কেন? নিজেকে অর্থনীতির সীমানায় রাখো।
বিষয়টি অর্থনীতির বাইরে নয়। একে অর্থনীতির সঙ্গে যুক্ত না করলে সমাজ কাঠামো এগোবে না। জেন্ডার আলোচনা বাদ দিয়ে অর্থনীতিকে দেখা একটি ভুল শিক্ষা। তোমার এটা জানতে হবে ডালিয়া।
ব্যস, বক্তৃতা রাখো। আমি এসব শুনব না। আমি চাই অর্থনীতি আর রবীন্দ্র-সঙ্গীতই তোমার বিষয়। আর কিছু না। এই দুইয়ের মধ্যে থাকলে তোমার স্বস্তিতে থাকা হবে। নানা ভাবনায় তোমার মাথা গরম করতে হবে না।
আমি ওকে জড়িয়ে ধরে বলেছিলাম, তুমি আমার সবচেয়ে বড় বিষয়। গভীর বিষয়। যার তল আমি খুঁজে পাই না।
সত্যি? আমি চাই তোমার এই খোঁজা সারাজীবন থাকুক। তুমি আমাকে খুঁজতেই থাক। কোনোদিনই খুঁজে পাবে না। তোমার জীবনে আমাকে খোঁজার প্রয়োজন যেন শেষ না হয়।
দু’জনে সেদিন আর কথা না বাড়িয়ে গভীর আবিষ্টে ডুবে গিয়েছিলাম। সে এক অপূর্ব সময় ছিল আমাদের জীবনে। কখনো মুহূর্তের সময়ই চিরকালীন হয় যায়। ডালিয়া টুকরো টুকরো অনুভূতির প্রাচুর্যে ভরিয়ে রেখেছিল আমাকে। আমি বইয়ের র‌্যাকে ঠেস দিয়ে দাঁড়িয়ে থাকা থেকে নিজেকে টেনে তুলি। নিজেকেই বলি, তুমি আমার স্যাফো ডালিয়া। ভালোবাসার অনুভবে আমরা নিজেদের সময়কে ছাড়িয়ে স্যাফোর সময়কে আঁকড়ে ধরি। আমি পুরুষ, নারীর অনুভবে তোমাকে আঁকড়ে ধরি। কীভাবে যেন মাথার ভেতরে নারী হয়ে যাওয়ার সবটুকু আমাকে আচ্ছন্ন করে। এসব সময়ে আমার চেতনায় তুমি অন্য নারী হয়ে যাও, আমার স্ত্রী থাক না। ডালিয়াকে একথা বললে ও রেগে যেতো। রেগে অগ্নিমূর্তি হয়ে যাওয়া যাকে বলে, ঠিক সে রকম। অনেক সময় দেখা গেছে ও দু’দিন আমার সঙ্গে কথা বলেনি। কখনো তীব্র ভাষায় বলেছে, তুমি নষ্ট মানুষ। মানুষ কি করে এসব ভাবতে পারে তা আমার মাথায় আসে না। তুমি আর কখনো আমাকে এভাবে কথা বলবে না।
আমি ওর কথা হজম করেছি, কিন্তু কখনো রাগ করিনি। আমি জানি আমি কি, কতটুকু আমার সাধ, কতটুকুই বা আমার সাধ্য! নিজের উপভোগের মাত্রা আমার নিজস্ব। কীভাবে উপভোগ করব সেটা আমার চিন্তা। এখানে কেউ মাথা গলাবে তা আমি চাই না। সে আমার যত কাছের প্রিয়জনই হোক না কেন!
আমি আবার স্যাফোর কবিতায় ফিরে আসি। আকারণে বই ঘাঁটাঘাঁটি করি। অসংখ্য বই মেঝেতে নামিয়ে ফেলি। কিন্তু আমার মস্তিষ্ক সক্রিয়, স্যাফোর কবিতা সেখানে কাজ করছে। কবিতার নানা পংক্তি আমার ভাবনার জগতে ফুঠে উঠেছে। তোমার রাগ আমাকে থামাতে পারবে না। কারণ তোমার রাগের উর্ধে আমার কবিতার জগত। একই সঙ্গে ডালিয়ার কথা মনে হয় – তুমি এখন আমার মিসিসিপি নদী। মন খারাপ করোনা মিসিসিপি। আমার ভীষণ স্যাফোর কথা মনে হচ্ছে। স্যাফোর কবিতা আমাকে আলোড়িত করে। তোমার চেয়ে আর বেশি কে জানে যে সাহিত্য আমার প্রাণের বিষয়। অর্থনীতি আমার পড়াশুনা, চিন্তার জায়গা। তুমি আমার প্রিয় নদী আগুনমুখা। আমি যখন স্যাফোর কথা ভাবছি তখন আমি স্যাফোর দ্বীপের মধ্যে দিয়ে বয়ে যাওয়া কোনো নদীর নাম খুঁজছি। পাচ্ছি না। স্যাফো থাকতেন গ্রিসের লেসবোস দ্বীপে। অভিজাত পরিবারের সন্তান ছিলেন। একজন বিত্তশালী বণিকের বউ ছিলেন। একটি কন্যাসন্তানের মা ছিলেন। আর তাকে তাঁর কবিতার জন্য বেশ্যা বলে গালি দিত তার দ্বীপবাসীরা। তার পেপিরাস কাগজের ওপরে লাথি দিয়ে থুতু দিত। একসময় আবিষ্কার হয়েছিল তার দশ হাজার কবিতার লাইন। আমি কেমন করে তাঁকে আমার সাহিত্যবোধ থেকে ছুঁড়ে ফেলব ডালিয়া? তাঁর কোনো প্রিয় নদী ছিল কিনা তা আমি জানতে চাইনা। তাঁর কবিতাই আমার কাছে নদী। সে নদীর নাম স্যাফো নদী। তোমাকে আমি কোনোদিন স্যাফো নদী বলে ডাকিনি। জানি, তুমি তা পছন্দ করবে না। তোমার স্বাধীনতা আমার কাছে মর্যাদার বিষয়। তোমাকে আমি ভালোবাসি ডালিয়া। কিন্তু তুমি পছন্দ করবে না বলে আমি স্যাফোকে আড়াল করে ফেলব, তা হবে না। এখানেই তোমার সঙ্গে আমার চিন্তার সেতুবন্ধন। আমি আমার নিজেরটুকু সঞ্চয়ে রেখে তবেই আমি অন্যের কাছে গিয়ে দাঁড়াই। যেন কেউ আমার জায়গা থেকে আমাকে সরিয়ে দিতে না পারে। স্যাফো আমার সঞ্চয়ের ঝুলিতে বিশাল দ্বীপ।
স্যাফো যে ভাষায় কবিতা লিখতেন সে ভাষা এখন আর গ্রিকরা পড়তে পারে না। তাঁর ভাষা ছিল ইয়োলিক ডায়ালেক্ট। আইওয়া বিশ্ববিদ্যালয়ে আমন্ত্রণে একবার এক সেমিনারে গিয়েছিলাম। সঙ্গে তুমি ছিলে। দু’জনে বেশ আনন্দে সময় কাটিয়েছিলাম আমার ইয়াংসি নদী। সেসময় কি কারণে যেন স্যাফো বিষয়ে আলোচনা উঠেছিল। আমার এখন আর ঠিক মনে নেই। একজন অধ্যাপক বলেছিলেন, ওর কবিতা পড়লে মনে হয় ‘আ-সেক্স-ক্রেজড হোর হু সিংস অব হার ওন ওয়ানটনেস।’
আমি খানিকটুকু রাগত স্বরে বলেছিলাম, নিজের আকাক্সক্ষার কথা উঁচু স্বরে বললে বেশ্যা হবে কেন? এটা আপনি কি বললেন?
তিনি একই ভঙ্গিতে বলেছিলেন, ‘আফ্রোদিতি’ নামে যে কবিতাটি লিখেছে সেটা পড়ে দেখুন। বেশ্যা ছাড়া কেউ এমন যৌন-কীর্তন করতে পারে না।
ডালিয়া আমার হাত টেনে ধরে বলেছিল, তর্ক করতে হবে না। চলো। ডালিয়া আমাকে সরিয়ে নিতে চাইছিল।
আমি ওর হাত ছাড়িয়ে নিয়ে বলেছিলাম, জেন্ডার স্টাডিজ ডিপার্টমেন্টে এই কবিতা পাঠ্য। কত হাজার বছর পরও স্যাফোর কবিতা বিশ্লেষিত হচ্ছে। ‘আফ্রোদিতি’ কবিতা আমি পড়েছি। আমি কবিতার শিল্প দেখেছি, সেক্স দেখিনি। আপনার মতো নেগেটিভ দৃষ্টিতে শিল্প-সাহিত্য পাঠের বিচার যথার্থ বলে আমি মনে করি না।
সেই অধ্যাপক আমার দিকে চোখ বাঁকিয়ে বলেছিলেন, রিয়ালি!
ভাবখানা এমন করেছিলেন যে, পৃথিবীর এমন একটি কথা তিনি কখনো শোনেননি। তাপরও আমি তাঁকে বলেছিলাম, আপনার বোধহয় জানা নেই যে প্লেটো স্যাফোকে ‘টেন্থ মিউজ’ বলেছিলেন। প্লেটো শিল্পের জায়গা মেনেই এমন প্রশংসা করেছিলেন। প্লেটো একজন জ্ঞানী মানুষ।
তিনি হা-হা করে হেসে বলেছিলেন, আপনি দেখছি স্যাফো বিশারদ।
তিনি লেসবিয়ান কবি কিনা তা নিয়ে আমার মাথা ঘামানোর কিছু নেই। তাতে একজন পাঠকের কিছু যায় আসে না। কিন্তু কবিতা ভালো না লাগলে পাঠকের যায় আসে। মনে রাখবেন। আমি কবিতা বুঝি। অকারণ আক্রমণ বুঝি না।
তিনি ঘাড় বাঁকিয়ে হাত উল্টিয়ে বলেছিলেন, ওকে। মনে রাখব। জ্ঞান দেয়ার আর জায়গা পেলেন না। বলেই তিনি আর দাঁড়াননি। হনহন করে হেঁটে চলে যান। ভিড়ের আড়ালে চলে গেলে আমি মৃদুস্বরে উচ্চারণ করেছিলাম, বাস্টার্ড। তুমিও আমাকে ঝাড়ি দিয়েছিলে ডালিয়া। হাত ধরে হেঁচকা টান দিয়ে বলেছিলে, শুধু শুধু মাথা গরম করছো। চল। স্যাফো তোমার কে? মেজাজ খারাপ করছ কেন? আমি মৃদু হেসে বলেছিলাম, স্যাফো আমার কবিতার শিল্প।
সেদিনের সেই স্মৃতি বইয়ের র‍্যাকের সামনে দাঁড়িয়ে আমার কাছে ফিরে আসে। বুকের বেতর নানাকিছু তোলপাড় করে। সময়, স্মৃতি, হাজার হাজার বছর আগের একজন নারী, তার কবিতা, বর্তমান সময়, আইওয়া বিশ্ববিদ্যালয়, সেমিনার, বিভিন্ন মানুষের সঙ্গে যোগাযোগ – সব এক হয়ে আমার সামনে স্থির হয়ে যায়। কখনো ফেলে আসা সময়কে এভাবে অনুভব করা আমার অভ্যাস। এতে আমি বিরক্ত হইনা। পুরো বিষয়টা এনজয় করি। বেঁচে থাকার শর্ত পূরণই তো নিজেকে ফিরে ফিরে দেখা। আমি বেঁচে থাকার কোনো কিছু থেকে নিজেকে বঞ্চিত করতে চাই না। আমি র‍্যাক থেকে ‘প্লেটোর রিপাবলিক’ বইটি নিয়ে ড্রইংরুমে আসি। ড্রইংরুমের কাঁচের দেয়াল আমাকে তন্ময় করে। স্যাফোর পাঁচ খন্ডে প্রকাশিত কবিতার বই চারদিকে ছড়িয়ে থাকে। আমি চোখ ফেরাতে পারি না। দেখতে পাই পৃষ্ঠাগুলো খুলছে, বন্ধ হচ্ছে, কোনো কোনোটা বই থেকে বের হয়ে বাতাসে উড়ছে। বেশ মজার আনন্দ আমাকে আপ্লুত করে। আমার সময় দ্রুত কেটে যায়।
একসময় শুনতে পাই রান্নাঘর থেকে কান্নার গুনগুন শব্দ ভেসে আসছে। আমি কান পেতে শুনি। কাঁচের দেয়াল থেকে স্যাফোর কবিতার বই সরে যায়। শূন্য দেয়ালে কান্নার ধ্বনি হা-হা ফেরে, মনে হয় ধ্বনিও দৃশ্য হয়েছে বুঝি। শূন্যতার মাঝে ধ্বনি এক অসাধারণ দৃশ্য, আমি পলকহীন তাকিয়ে থাকি। বুঝতে পারি নেইলা বুয়া কাঁদছে, ওতো কাঁদবেই। এই মুহূর্তে ও স্বামী আর মেয়েকে নিয়ে পারিবারিক সমস্যায় আছে। সমস্যাটা জটিল, শুধুই গরিব মানুষের সমস্যা না। সমস্যার মধ্যে মানবিক সম্পর্কের জটিলতার সূত্র আছে – সমস্যার মধ্যে আর্থিক বিষয় যেমন আছে, তেমন মানসিক বিষয়ও আছে। মানুষকে যেভাবে দেখলে তাকে বোঝার জায়গা তৈরি হয় আমি সেভাবে দেখতে চাই নেইলা বুয়াকে। ও আমার কাছে টাকা চেয়েছে, সেটা বড় হিসাব না। ওর বড় হিসাব স্বামীর উপার্জন, কয়দিন ধরে সেই উপার্জন বন্ধ। কেন বন্ধ সেটাও এক জটিল জিজ্ঞাসা। আমি ওর কাছে কান্নার কারণ জানতে চাইব কি চাইব না যখন ভাবছি তখন ও ড্রইংরুমের দরজার কাছে এসে দাঁড়ায়।
খালু আমি যাইগা। পাকঘর গোছাইয়া রাখছি। আপনের আর কিছু লাগব?
না, আমার কিছু লাগবে না। শুনতে পেলাম কাঁদছিলে। তোমার দুঃখ কি বুয়া?
আমার ভাগ্যটা এত খারাপ ক্যান? এইডা ভাইবা আমার বুক ভাইঙা যায়। তহন কান্দন আহে। আপনের বাসায় বইসা আমি কতক্ষণ কানতে পারি। তহন মনে শান্তি পাই। রাস্তায় বা নিজের বাড়িত বইয়া কান্দে পারি না। মানষে নানা কথা হুনায়।
ভাগ্যের উপর তো কারো হাত নাই বুয়া। যার ভাগ্যে যা আছে তা তাকে মানতে হবে।
আমি অহন থাইকা আমার ভাগ্য খুঁজুম। দেখমু আমার ভাগ্যের কোনহানে আমার ভালা কিছু আছে কিনা!
আমি চুপ করে থাকি। ওকে আমার কিছু বলার নাই। নিজেকেই প্রশ্ন করি, ভাগ্যের কতটুকু খুঁজে পাওয়া যায়? কাজটা কি সহজ। বুকের ভেতর ধড়ফড় করে। আমার ভাগ্যই কি ভালো। কত বছর ধরে অচেতন ডালিয়া আমার সঙ্গী! এটাই বা ভাগ্যের কোন বিচার!
বুয়া পরক্ষণে বলে, আপনের মতো মানুষের বাড়িতে কাজ পাইছি এইটাই আমার ভাগ্য খালু। টেকা চাইলে দ্যান, বকাবকি করেন না। এই বাড়িডা মোর শান্তির জায়গা। নিজেরে লইয়া চিন্তাকরণ লাগে না। আপনে আমারে তাড়াইয়া দিয়েন না খালু।
আকারণে তাড়াব কেন? তোমাদেরকে ছাড়া আমার দিন কাটবে কেমন করে? তোমরা না থাকলে আমি তো হিমসিম খেতাম। দরকারটা দু’পক্ষের। আমাকে যেমন তোমার দরকার, তোমাকেও আমার দরকার। তুমিও আমার কাজে আসা বন্ধ করে দিও না।
বুয়ার মুখ হাসিতে উজ্জ্বল হয়ে ওঠে। আমি দৃষ্টি ঘুরিয়ে হাতে নেয়া বইয়ের পাতা ওল্টাই। প্লেটোর ‘রিপাবলিক’ বইয়ের ওপর আমার চোখ আটকে থাকে। আমি যে বইয়ের পৃষ্ঠায় মনোযোগ দিয়েছি তা নয়। পড়ছিতো না-ই। শুধু নেইলা বুয়ার মুখোমুখি হওয়া থেকে আমি নিজেকে আড়াল করছি। কারণ ওর হাসিমুখ দেখলেও আমার মনে হয় এটা প্রকাশ্যে দৃশ্য দেখা না, আপাত হাসির অন্তারলটি গভীর এবং ভয়াবহ। এই মুহূর্তে যা কিছু অদৃশ্য তা আমার ভাবনায় জড়ো হোক তা আমি চাই না। সেজন্য আমার বিষয়ের অন্য জায়গায় যাওয়া দরকার।
তখন ঝোলা ভর্তি বাজার নিয়ে বাড়ি ফেরে জুয়েল। পাল্লা দু’টো মুখোমুখি লাগানো থাকলেও দরজা আটকানো ছিল না। এটা আমারই নির্দেশ যে যখন ওরা কাজ করবে তখন কেউ দরজা আটকে রাখবে না। যে কেউ ধাক্কা দিলে যেন দরজা খুলে যায়। সেজন্যই বেল না চেপে জুয়েল ঢোকে এবং বুয়াকে দেখে তড়বড়িয়ে বলে, আসেন দুইজনে মিলে বাজারটা গুছিয়ে রেখে যাই। অনেক বাজার এনেছি। গোছাতে সময় লাগবে। আপনি হাত লাগালে তাড়াতাড়ি হয়ে যাবে।
তোর তাড়া আছে নি ছ্যামড়া?
আছে তো। অনেক তাড়া। বাবাকে নিয়ে হাসপাতালে যাব।
কি হইছে তোর বাপের?
জানি না। কেবল পেট ব্যাথা করে।
ডাক্তার দেহান লাগব না। এমনে এমনে সারব।
হ্যাঁ, আপনাকে বলেছে। ডাক্তার দেখাতে না হলে ডাক্তারি বিদ্যার এমন কেয়ামত ক্যান ঢাকা শহর জুড়ে? আসেন, রান্নাঘরে আসেন।
ওরা রান্নাঘরে ঢোকে। আমি দু’জনের কথা শুনি। কিন্তু ওদের কথায় ইন্টারফেয়ার করি না। তবে কেয়ামত শব্দটি আমি বেশ উপভোগ করি। মনে মনে হাসি। ছেলেটি এভাবে শব্দটি ব্যবহার করতে পেরেছে শুনে আমি ওর বুদ্ধিমত্তার চমকিত হই। ভালোই লাগে। জন্মের সূত্র জানা নেই বলে ওর ধর্ম নেই। কিন্তু কেয়ামত মানে ও জানে। জেনেছে পারিপার্শ্বিক জ্ঞান থেকে। নিঃসন্দেহে ধর্মীয় ওয়াজ শুনে কিংবা জিজ্ঞাসা করে নয়তো জানার আগ্রহ থেকে। এমনও হতে পারে যে সব ধর্মের খুঁটিনাটি জানার আগ্রহ নিজের ধর্ম পরিচায়হীনতার কারণে ওর ভেতরে ঘুরপাক খায়। এসব ভেবে আমি আনন্দ বোধ করি। প্লেটোর জ্ঞানের বইয়ের পাতা বন্ধ করে বইটা বুকে চেপে সোফার পেছনে হেলান দিয়ে চোখ বন্ধ করে রাখি। মনে হচ্ছে যা কিছু হারিয়েছি তার কিছুই আমার সঞ্চয়ে নাই। এভাবে একাকীত্বের আনন্দ প্রবল ঘূর্ণির মতো ঘোরে। চারপাশের লোকেরা আমার বেঁচে থাকার সূত্র তৈরি করে। আমি অনায়াসে সে পথে হেঁটে যাই বুকের ভেতরে স্বাচ্ছন্দ্যের জ্যোৎস্না নিয়ে। এতক্ষণে আমি বেশ প্রফুল্ল হয়ে উঠি। ভাবি আমি কি তখন অন্য গ্রহের কেউ হয়ে যাই? প্রাণী অথবা মানব সন্তান? কিংবা নদী অথবা পাহাড়? নিজেকে বলি, আমি এখন প্লুটোর গ্রহের সেই পর্বত যেটা বিজ্ঞানীরা আবিষ্কার করেছে। নাসার মহাকাশযান নিউ হরাইজন প্লুটোর যে ছবিটি পাঠিয়েছিল, সেভানে এই পর্বতের সন্ধান পাওয়া গেছে। বরফে ঢাকা পর্বত। পর্বতের উচ্চতার কথাও জানিয়েছেন বিজ্ঞানীরা। তারা বলেছেন, পর্বতটি দশ কোটি বছর আগে গড়ে উঠেছিল। বেশ লাগছে ভাবতে যে আমি এখন সেই সময়। আমি মানুষ না, শুধুই সময়। আমি এক বিশাল সময়। ছুঁয়ে থাকি স্যাফো, প্লুটো – হয়ে যাই কোটি কোটি বছর আগের অন্য গ্রহের পর্বত। আমেরিকানরা ওই পর্বতের নাম রেখেছে তেনজিন নোরগে। তেনজিন নোরগে নেপালী। হিমালয়ে প্রথম এভারেস্টেট উঠেছিল এডমন্ড হিলারি। তেনজিং ছিল তার সঙ্গে হিমালয়ের চূড়ায় ওা আর একজন মানুষ। আমি মনে মনে ঠিক করি সুষমাকে বলব, আমাকে তেনজিং নোরগে ডাকতে।
জুয়েল দরজাটা খুলে রেখেছে। বাতাস আসছে, সঙ্গে ধুলো। আমার চোখ কিচমিচ করে। আমার খুব অস্বস্তি হয়। সঙ্গে ভীষণ বিরক্ত বোধ করি, কিন্তু সংসারের একা মানুষ বলে ওদের সঙ্গে ঝামেলায় যাই না। চোখ জ্বলতে শুরু করলে মাথায় ঝাঁকুনি লাগে। আমি চশমা খুলে চোখ রগড়াই। খানিকটা স্বস্তি ফিরে আসে। বাথরুমের দরজার সামনে দাঁড়ালে দেখতে পাই আমার কাঁচের দেয়ালে বিজ্ঞানিদের পাঠানো প্লুটো গ্রহের ছবি। সেই ছবিতে ফুঠে আছে বরফ-ঢাকা পর্বত। এই মুহূর্তে আমার সামনে আর কিছু নেই। আমি হাঁ করে তাকিয়ে থাকি। প্রবল অন্যমনস্কতায় ডুবে থাকি আমি। একসময় আমার ঘোর কাটে। চশমা টেবিলের ওপর রেখে বাথরুমে গিয়ে চোখ ধুয়ে ফেলি। খোলা দরজা বন্ধ করার কথা ভাবতেই দেখি সুষমা এসে দাঁড়িয়েছে। দুই হাতে ব্যাগ। ও এভাবে ব্যাগ ভর্তি খাবার আনে আমার জন্য। আমার পছন্দের খাবার। আমি ওর দিকে তাকিয়ে হেসে বলি, আয়। ভালো আছিস?
তোমার কথা ভাবলে আমার ভালোলাগা অন্যরকম হয়ে যায় ভাইয়া। আমাদের সাত ভাইবোনের মধ্যে তুমি আমার সবচেয়ে প্রিয়। সবচেয়ে বেশি ভালোবাসি তোমার গান। তুমি যেভাবে রবীন্দ্রসঙ্গীত গাও সেটা তোমার খুবই নিজস্ব ভাইয়া। অন্যদের ধারেকাছে যায় না।
এবার থাম সুষমা। কি এনেছিস দেখা।
প্রশংসা করলাম বলে লজ্জা পেলে? তোমার লাজুক ভাবটা আর গেলো না। ভাবির সঙ্গে তোমার কি করে যে প্রেম হয়েছিল আমি বুঝতে পারি না।
থাম, থাম সুষমা। তুই এলেই বাড়ির পরিবেশটা প্রাণ পায়। তুই কথা না বললেও সেটা হয়।
সুষমা হাসিতে ভেঙে পড়ে বলে, আমাকে তুমি একটি নতুন নামে ডাকলে বলো। নিজের জন্য কোনো নাম ঠিক করেছ কি? তোমার সঙ্গে এটা আমার মজার খেলা। কোনো নাম ঠিক করে থাকলে বলো।
কয়েকদিন তুই আমাকে তেনজিং নোরগে ডাকবি।
তেনজিংতো হিমালয়ের চুড়োয় ওঠা প্রথম নেপালি।
হ্যাঁ তাই। নাসার বিজ্ঞানীরা প্লুটো গ্রহে যে পর্বত দেখতে পেয়েছে তার নাম রেখেছে তেনজিং নোরগে।
খবরটা আমি পত্রিকায় পড়েছি তেনজিং দাদা।
আমরা দুজনে হাসতে হাসতে সময় ভরে ফেলি।
সুষমা ডাইনিং টেবিলের উপর ব্যাগ রেখে খাবারগুলো বের করে। যেগুলো লাঞ্চে খাব তা টেবিলে রেখে বাকিগুলো ফ্রিজে ঢুকিয়ে দেয়।
ভাবি কেমন আছে ভাইয়া?
তার আবার থাকা কি? যেমন থাকার তেমনই আছে। সকালে বিছানা বদলে দিয়েছি।
এখনও তুমি ভাবিকে নদী ডাক?
হ্যাঁ, ডাকি। নদীর নাম ধরেই ডাকি। এই ডাকতো শুধু ভালোবাসার মানুষকে খোঁজা নয়, নিজেকেও খোঁজা। দেখিস না তোকে বলি আমার পছন্দের একটি শব্দে ডাকতে, কিংবা অন্য কোনো নামে। আগে ডালিয়াকে বলতাম। এখন তুই আমার কাছের মানুষ সুষমা।
তুমি নিজেকে নিয়ে নতুন করে কাউকে ভাবো না কেন ভাইয়া? যেভাবে দিন কাটাও তা দেখে আমার খুব কষ্ট হয়। মানুষ কি এভাবে বেঁচে থাকতে পারে!
আমি হাঁ করে ওকে দেখি। তাকিয়েই থাকি। ও প্রায়ই এমন কথা বলে। আমিতো জানি ডালিয়ার মুমূর্ষ শরীর সামনে রেখে এমন কথা কখনোই ভাববো না। তাহলে কি ওর নিশ্বাস বন্ধ হলে থামবো!
তাকিয়ে আছ কেন ভাইয়া? কিছু ভাবছ?
তুই এমন কথা প্রায়ই বলিস।
তুমি আর কতকাল এবাবে থাকবে? পথ থেকে ডেকে আনা মানুষেরা তোমার ঘর দেখছে। তুমি নিজে দেখছ। আমি এলে আমার বুক ফেটে যায়।
তুইতো জানিস অচেতন ডালিয়াকে আমি এখনও নদীর নামে ডাকি। যতদিন দম ফুরিয়ে না যাবে ততদিন ডাকতেই থাকব রে।
জানি। তারপরও জিজ্ঞেস করতে ইচ্ছে হয়। কেন হয় তা আমি জানি না। হয়তো তোমার কাছ থেকে শুনতে ভালোলাগে সেজন্য। আজকে ভাবি তোমার কাছে কোন নদী?
বিপাশা। ভারতের মহারাষ্ট্রের এই নদীর ধারে দাঁড়িয়ে ছিলাম আমরা। আমরা পুনেতে নিয়েছিলাম রাজমোহন গান্ধী আয়োজিত একটি সম্মেলনে। সেখান থেকে অন্য জায়গায় যেতে হয়েছিল নদীর ধারের রাস্তা দিয়ে। চমৎকার দিন ছিল। নদী দেখে ডালিয়াতো মহাখুশি। বলল, আমি এই নদীর ধারে একটুক্ষণ দাঁড়াতে চাই। ওর অনুরোধে গাড়ি থামিয়েছিল ড্রাইভার। ডালিয়া নিজেই বলেছিল, আমি তোমার বিপাশা হতে চাই। কি যে চমৎকার নদী ছিল সেটি।
সুষমা হাসতে হাসতে বলে, সেই থেকে ভাবি তোমার বিপাশা। বেশ। তোমার দিনগুলো খুব সুন্দর ছিল ভাইয়া। এখন আর এসব কথা শুনব না। তোমার কষ্ট বাড়বে।
তোর সঙ্গে কথা বললে আমার কষ্ট হয় না। আমি এনজয় করি। তুই ডালিয়াকে অনেক ভালো বুঝিস।
এসব কথা থাক ভাইয়া। আমি ভাবিকে স্যুপ খাইয়ে আসি। তুমি গোসল করে নাও। বুয়া আর জুয়েল বাজারগুলো গোছাচ্ছে দেখলাম।
হ্যাঁ, আজ ওরা আমাকে বেশি সময় দিয়েছে। ওরাইতো আমার দিনগুলো ঠিকঠাক রাখছে। আর আমার ভালোলাগার খাওয়া-দাওয়া সামলাচ্ছিস তুই সুষমা।
এ আর কতটুকু। পারলে আরও বেশি করতাম। সময় পাইনা। অফিসে মেলা ঝামেলা। প্রায় প্রতিদিনই অফিস থেকে ফিরতে সন্ধ্যা হয়ে যায়। মাঝে মাঝে ছুটির দিনেও যেতে হয়। আরেকটা কথা কি জানো ভাইয়া কাজের প্রতি মনোযোগী হলে অন্যরা সুযোগ নেয়। মনে করে অমুকেইতো আছে, আমার না থাকলেও চলে।
প্রমোশন পেয়ে তোর কাজের দায়িত্বও বেড়েছে না রে?
আমি, আরিফুর রহমান ছোট বোনটির দিকে গভীর স্নেহে তাকাই, যেন ওর শৈশব দেখতে পাচ্ছি যখন বোনটি কোনো কারনে কেঁদে বুক ভাসাতো, চোখমুখ জুড়ে গড়াতে থাকত অশ্রুজল আর হাঁ করে কান্নার ভঙ্গি চেহারাটাকে অন্যরকম করে ফেলত। তখন আমি বলতাম, তোকে পরির মতো লাগছে। নাকি পেত্নীর মতো? বলতো কোনটা তুই? ও হঠাৎ করে কান্না থামিয়ে হাঁ করে তাকিয়ে থাকত।
সুষমা ভাইয়ের প্রশ্নের উত্তর দিতে গিয়ে থমকে যায় প্রথমে, ভাবে ভাই তার অন্যকিছু ভাবছে। হয়তো ওকে নিয়ে কিংবা আর কাউকে। তারপরও মিনমিনিয়ে বলে, হ্যাঁ, তাতো বেড়েছে। সুষমা মৃদু হাসে। ভীষণ মিষ্টি লাগে ওর হাসি। ভারী স্নিগ্ধ দেখাচ্ছে ওকে। ওর দিকে আড়চোখে তাকিয়ে চোখ নামাই আমি। ওকে আর দেখতে চাই না। পঁয়তাল্লিশের মতো বয়স হয়েছে ওর। সিগ্ধতার রেশ মুখজুড়ে জ¦লজ¦ল করে এখনও। মবিনের চোখে ওর সৌন্দর্যের কোনোকিছুই ধরা পড়েনি। বিয়ের শুরুর দিনগুলো থেকে কতদিন তাদের আনন্দে কেটেছে সে কথাটিও স্বীকার করতে চায়না মবিন। সুষমার একমাত্র অপরাধ ওর কোনো সন্তান হবে না। ডাক্তারি পরীক্ষায় এটাই ধরা পড়েছে। দু’বছর আগে ওদের ডিভোর্স হয়ে গেছে। একদিন সুষমা আমাকে বলেছিল, আমার সঙ্গে মবিনের বিবাহিত জীবনের পুরো সময়টাই নাকি জিরো। ও কিছুই পায়নি। মানুষের এই মিথ্যাচারের কোনো সংজ্ঞা আছে ভাইয়া?
সংজ্ঞা থাকা না থাকা আমার কাছে মূল্যহীন। যে ব্যক্তির সততা নেই তাকে মূল্যায়ন করতে চাই না রে বোন। ও নিজেই আমার কাছে জিরো মানুষ।
আমার কাছে ও কোনোদিন জিরো হবে না। ওকে আমি ভালোবাসি ভাইয়া, এখনও বাসি। ও সন্তান পাওয়ার জন্য আর একটি বিয়ে করেছে তারপরও ভালোবাসি।
সুষমা শাড়ির আঁচলে চোখ মুছতে মুছতে বলে, আমার বেতনের টাকার একটা বড় অংশ ওর জন্য ব্যয় করেছি। ওর ফ্যামিলির দু’টো ছেলের পড়ার খরচ দিয়েছি। সংসারের খাবার খরচ এক মাস ও দিত, আর এক মাসে আমি। ও আমার সঙ্গে হিসেব করেই চলেছে। হিসেবের বাইরে ওর আবেগের জায়গা আমি কমই দেখেছি।
এসবতো আমি জানি সুষমা। তুই আমাকে অনেক বার বলেছিস। তোর চোখের জল আর ঝরবেনা এমন একটি জায়গা নিজের জন্য বানাতে হবে তোকে সুষমা। দীর্ঘ জীবন পথের এখনও অনেক বাকী।
আমি এতকিছু করার পরও আমাদের জীবনের আট বছর শূন্য হয়ে গেল কেন? সন্তানের জন্মই কি সব? জীবনের আর সবদিক শূন্য? এটা কোনো জীবন-দর্শন নয় ভাইয়া। শূন্যতাকে জয় করাই জীবন। এটা যারা বোঝেনা তাদের প্রতি করুণা করলেও নিজেকে বঞ্চিত করা হয়। আমি এখন সেই বঞ্চনার মহাসমুদ্র পাড়ি দিচ্ছি।
আমি জানি তুই কূলে পৌঁছাবি। পৌঁছাতেই তোকে হবে সুষমা। আমি ওর মাথায় হাত রাখি।
সুষমা আবার চোখে আঁচল চাপা দেয়। কান্নার মৃদু শব্দ আসে। আমার কাছে এলেই ও নিজেকে উজাড় করে। একটি কথা অনেকবার বলেছে, আজও বলছে। হয়তো আরও বলবে। বলেই নিজেকে উজাড় করবে। বুঝতে পারি একেই বলে দুঃখ ভাগ করে নেয়া। আমি ওর মাথায় হাত রেখে বলি, সুষমা থাম। তোকে এভাবে দেখতে চাই না। তুই মেধাবী মেয়ে। আমি চাই তোর জীবনে নতুন ফুল ফুটুক। জীবনকে উপভোগের সময় ফুরিয়ে যায়নি।
ও চোখ মোছে। স্যুপের বাটি গুছিয়ে ডালিয়ার কাছে যায়। নেইলা বুয়া খানিকটুকু দূরে দাঁড়িয়ে সুষমাকে দেখে। আস্তে করে বলে, খালার দুঃখু মোর চাইতেও বেশি। আমার ভাত কম, খালার ভাত বেশি। আমার জরায়ুতে ফুল ফুটছে, খালার জরায়ুতে ফুল ফোডে নাই। হায় রে মাবুদ।
ঠিক আছে, তুমি বাড়ি যাও বুয়া। তোমার কথা শুনলে ও দুঃখ পাবে। আমি চাইনা যে ও অনবরত দুঃখ পাক।
আপনে মোরে তাড়ান ক্যান খালু? আর একজনের দুঃখু দেইখলে মোর মন পোড়ে। আমিওতো পরের দুঃখ বুঝি খালু। প্যাডে ভাত নাইতো কি হইছে, মনে তো বল আছে।
সুষমার দুঃখ তুমি বুঝবে না।
ক্যান, বুঝুম না, বুঝিতো। তার পোলাপান নাই। আমারতো পোলাপান আছে।
তুমি অনেক ভাগ্যবতী। অনেক সাহসী। তোমাদের জন্যইতো আমরাও বেঁচে আছি নেইলা বুয়া।
হ, তাইতো। মোর ভাইগ্যতো অনেক ভালা। আমি ক্যান ভাইগ্য খুঁজমু। মোর কপালে ভাইগ্য জমা আছে। ওহ, আল্লাহরে, বাড়ি যাই। চাইল-ডাইল কিনা বাড়ি গিয়া আইজ খিচুড়ি রাঁধুম। আল্লাহ, মোরে হাজার বছর আয়ু দিব। ওই জুয়েল, তুই যাবি?
আপনি যান, আমি পরে যাব। আমার কাম আছে। স্যারের পড়ার ঘরটা গোছায়ে দিব।
আইচ্ছা থাক তুই। মোগ কপাল ভালা যে স্যারের মতো মানুষ পাইছিলাম।
বেরিয়ে যায় নেইলা বুয়া। আজ ওর মন ভালো নেই। বেরিয়ে যাওয়ার সময় দরজাটা বন্ধ করে না। ওর হাঁটার মধ্যে অন্যমনস্ক ভঙ্গি। জুয়েল দরজা লাগাতে গিয়ে খেয়াল করে নেইলা বুয়া এক পা এক পা করে সিঁড়ি দিয়ে নামছে। একটু পরে কান্নার শব্দ শুনতে পায়। বুঝতে পারে না যে তার কি হয়েছে, ও মাথা না ঘামিয়ে শব্দ না করে দরজা বন্ধ করে দেয়। তারপর রান্নাঘরে ঢোকে।
আমি ড্রইংরুমে বসে জুয়েলকে খেয়াল করি। আমি জানি আজ ওর একটি বিশেষ দিন। সুষমাকে দেখলে জুয়েল সেদিন বাসা থেকে নড়ে না। সুষমার আনা খাবারের জন্য বসে থাকে। আমি ওকে এই প্রশ্রয় দিয়ে থাকি। একটু ভালো খাবারের জন্য ওর বসে থাকা আমাকে নাড়িয়ে দেয়। যে ছেলেটির কাছে নিজের ধর্মের পরিচয় নেই তার কি নিজের পরিচয় খুঁজে ফেরা কোনোদিন ফুরোয়? নাকি ও এসবের ধার ধারে না? ও কেন বেঁচে থাকার অর্থ খুঁজবে, বেঁচে থাকা যার কাছে নিরন্তর লড়াই। তার কি নিজেকে খোঁজার সময় আছে? ওকে কেন আমি ঠিকমতো মূল্যায়ন করছি না? ওর নিজের চিন্তার ভুবন আছে, সেখানে ওর খেলাঘর আছে। খুনসুটির সুযোগ আছে। ও এক প্রাণবন্ত তরুণ। ওকে আমার বুঝতে হবে। আমি ওর অনেক কিছুই জানি না। কতটা জানলে একজন মানুষকে বোঝ হয় সে পরিমাপ আমার নেই। যেটুকু জানি তা দিয়ে ওর তল ছোঁয়ার সাধ্য আমার নেই। ওকে আমি আক্ষেপ করতে দেখি না। জীবনের বাজী ধরার লড়াইয়ে ও এগিয়ে আছে। আমি শুধু এটুকু বুঝি যে কোনো বাজী ধরে ও হারে নি। রাস্তার ধারে বসে যে ছেলে ছেঁড়া জুতো সেলাই করে তাকে আমি মমতার একটি জায়গা দিতে পারি। দেয়া উচিত বলে মনেও করি। আমি তো এটুকুই ওর জন্য করেছি। এর বেশি কিছু নয়। ও কাজ করে মাসিক বেতন পায়। ধার চাইলে দেই, ও শোধ করে দেয়। কখনো বলে না স্যার টাকাটা ফেরত না দিলে কি হয়? বাবার অসুখ, অনেক খরচ হয়েছে স্যার কামাই করতে পারিনি। রাস্তার পাশে না বসলে তো রোজগার হয় না। না ও কোনো অজুহাত দেখায় না। এই মুহূর্তে ওর দিকে তাকিয়ে আমি বিব্রত বোধ করি। নিজেকে সংশোধন করার কথা চিন্তা করি। তখন ও কাছে এসে দাঁড়ায়। আস্তে করে ডাকে, স্যার।
কি রে কিছু বলবি? আমি পূর্ণ দৃষ্টিতে ওর দিকে তাকাই। আমি তো জানি ও একটি হ্যান্ডসাম ছেলে। ওকে নতুন করে দেখার কিছু নাই। ওর বিকাশ সম্পূর্ণ হয়েছে।
ও ইতস্তত করে বলে, রাস্তার ধারে আমি যখন পড়েছিলাম তখন খালামণি কেন আমাকে কুড়িয়ে পায়নি? আমি কি খালামণির বাচ্চার শখ মেটাতে পারতাম না? নাকি খালু আমাকে মানতো না। বলতো রাস্তার ছেলের মধ্যে আমি নিজের সন্তানের ছায়া দেখি না। একটুক্ষণ আমার দিকে তাকিয়ে থেকে বলে, আমি কি খালামনির ছেলে হতে পারতাম না স্যার?
পারতি। খুব পারতি। আমি উত্তেজিত স্বরে বলি। বাঁকা করে রাখা শরীর সোজা করি। ওর দিকে হাত বাড়িয়ে দিয়ে বলি, আয় আমার হাত ধর। ও সামনে এগিয়ে আসে না। যেখানে দাঁড়িয়ে ছিল সেখানেই দাঁড়িয়ে থাকে। আমি থমকে থাকি। মনে হয় সুষমাকে বলি, সুষমা তুই জুয়েলকে নিয়ে বাড়ি যা। কিন্তু আমি জানি তা হবে না। জুয়েল যে পরিবারে আছে সেটাই ওর আপন পরিবার। ওখান থেকে ও কোনোদিনই বেরিয়ে আসবে না।
ও আবার ডাকে, স্যার। আপনি কি আমার কথা শুনতে পেয়েছেন?
আমি ওর দিকে তাকালে বলে, স্যার খালামণি কি বেলিকে বাড়িতে নিয়ে যাবে? ওর অনেক কষ্ট। সংসারের সব কথা ও আমাকে বলে। বলে, একদিন সংসার থেকে পালিয়ে রেললাইনের উপরে গিয়ে শুয়ে থাকবে। ট্রেনটা যখন কুউ-ঝিক-ঝিক করতে করতে চলে যাবে তখন ও চোখ বুঁজে কুউ-ঝিক-ঝিক গানের মতো গাইবে। মনে করবে ও পরির দেশে যাচ্ছে।
আমি হাঁ করে ওর দিকে তাকিয়ে থাকি। চেঁচিয়ে বলি, এসব কথা ও বলতে শিখেছে? ওতো এখনো এসব ভাবনার জন্য বড় হয়নি জুয়েল।
আপনি কি বলছেন স্যার, ও অনেক বড় হয়েছে। পাক্কু বুড়ি হয়েছে। অনেক কিছু শিখেছে। শিখবে না কেন স্যার? রাস্তাঘাটে থাকলে এসব কিছু তাড়াতাড়ি শেখা হয়ে যায়। এসব শিখতে একদিনও সময় লাগে না স্যার।
তুইও কি এসব কথা শিখেছিস জুয়েল?
আমিতো কবেই শিখেছি স্যার। বেলিরতো বাবা-মা আছে। আমিতো বেজম্মা। আমার শিখাতো ওর আগেই হবে। আমিতো ওর চেয়ে অনেক বড়।
খবরদার নিজেকে বেজম্মা বলবি না। তোর মুখে এমন কথা আমি একদম শুনতে চাই না। জানিস না আমি তোকে কত ভালোবাসি। তাছাড়া তোর পালক বাবা-মা আছে না?
আছে। জুয়েল অন্যদিকে মুখ ফেরায়। ওর চোখ ছলছল করে।
ওরা তোকে সন্তানের মতো আদর দিয়েছে না?
তাদের আদর-যত্ন পেয়েছি বলেইতো আমি জুয়েল হয়েছি। তারা আমার উপর কিছু চাপিয়ে দেয়নি। তাদের ধর্ম পর্যন্ত না। বলেনি, তুই আমার ধর্ম নিয়ে বড় হবি। কিংবা না বললেও পারত যে তুই আমার ধর্মের সন্তান না। আমার সঙ্গে সত্যি কথা বলেছে। সত্য বলেই আমাকে মানুষ করেছে। নইলে আমি অমানুষ হতাম। একটা সন্ত্রাসীতো হয়েই যেতাম।
ওর কথা শুনে আমার মাথা এলোমেলো হয়ে যায়। আমি ওকে বুকে জড়িয়ে ধরি। ওর চোখের পানি মুছিয়ে দেই। নিজেরও চোখ মুছি। বলি, তোর জন্য আমার দরজা সবসময় খোলা থাকবে রে। মনে করবি এটাও তার বড় ঠাঁই।
ও আমার কাছ থেকে সরে দাঁড়িয়ে বলে, আপনিও আমার বাবা। আপনি আমাকে ভালোবাসেন। আপনি আমাকে কাজের দরকারে ঘরে ডেকে এনেছেন। তা না হলে এমন ঘরের যত্ন আমার দেখা হতো না। আমার ভাগ্য খুবই ভালো স্যার। আমার মনে কোনো দুঃখ নাই। যেটুকু দুঃখ আছে তাও চলে যায় যখন খালামণিকে কাঁদতে দেখি। আমিতো জানি খালামণি যখন আপনার জন্য খাবার আনেন, তখন আমার জন্যও আনেন। আমি না থাকলে আপনি আমার জন্য ফ্রিজে রেখে দেন। খালামণি কান্না কবে শেষ হবে স্যার? খালামণির কান্না দেখলে আমার বুক ভেঙে যায়। জুতো সেলাইয়ের কাজ না থাকলে তখন আমার কান্না পায়। আমি কাঁদি। দুই হাতে চোখের জল মুছি। ও আবার বলে, খালামনির কান্না কবে শেষ হবে স্যার?
আমি ওর প্রশ্নের উত্তর দিতে পারি না। ও আমাকে কঠিন প্রশ্ন করেছে। সুষমা মা হতে পারবে না এটা যেমন সত্যি, তেমন সত্যি নয় যে ওর কান্না ফুরোবে না। ওর কান্না ফুরনোর চিন্তা ওকেই করতে হবে। আর কাউকে ভালোবেসে, তার থেকে ভালোবাসা পেয়ে, হাসি-আনন্দে জীবনের বাকি সময় ভরিয়ে নিজের কান্নার স্রোত ওকেই বন্ধ করতে হবে। আমার গভীর বিশ্বাস ও তা পারবে। তারপরও জুয়েলের প্রশ্নের জবাব আমি দেই না। চুপ করে থাকি। আমার বিরক্ত লাগে ভাবতে যে ও এখনও মবিনকে ভালোবাসার কথা বলে। এত ভালোবাসা নিয়ে ও নিঃস্ব হবে কীভাবে? দেখতে পাই ডালিয়ার নলের ভেতর স্যুপ দেয়া শেষ করে ও বেরিয়ে আসছে। জুয়েল দৌড়ে গিয়ে ওর পায়ে হাত দিয়ে সালাম করে।
কেমন আছিস রে জুয়েল? তোকে দেখলে প্রাণ জুড়িয়ে যায়। মনে হয় আগের জন্মে তুই একজন জাদুকর ছিলি।
ও হাসতে হাসতে বলে, আমি খুব ভালো আছি খালামণি। স্যারের বাড়িটা আমার শান্তির জায়গা।
ভাবি সচল থাকলে তুই আরও আদর পেতি। দেখতি তিনি তোর জন্য কি করতেন।
কথাটা বোধ হয় ঠিক না খালামনি। জুয়েল চটপট বলে।
না! সুষমা বিস্ময় প্রকাশ করে। কেন তোর এমন কথা মনে হলো?
খালা আম্মা অসুস্থ হয়েছেন বলেইতো রাস্তার পাশে বসে জুতো সেলাই করা ছেলেটিকে বাড়িতে ডেকে এনেছেন স্যার। নইলে কি আনতেন? কোনোদিনই আনতেন না। কেউই আমাকে ঘরে ঢুকতে দিতেন না।
জুয়েল! আমরা দু’ভাইবোন একসঙ্গে ওর নামটি উচ্চারণ করি। সুষমা বলে, তুই এমন করে বলতে পারলি?
কথাতো সত্যি খালামণি। আমার জন্মের সত্যি যখন বুঝতে শিখেছি তখন থেকে অমি সত্যি বলতে শিখেছি। সত্যি বললে কেউ যদি দুঃখ পায়তো পাবে। যা সত্যি তা আমি বলেই যাব। কেউ দুঃখ পাবে সেজন্য আমি সত্য বলা বন্ধ করব তা হবে না। আমাকে মেরেকেটে ফেললেও হবে না।
আকস্মিকভাবে আমি ওর দিকে তাকিয়ে বিমূঢ় হয়ে থাকি। ওকে আমার গুন্টার গ্রাসের মতো লাগছে। জার্মান লেখক, নোবেল প্রাইজ পেয়েছেন, শেষ বয়সে লিখেছেন একটি অসাধারণ কবিতা। তার শিরোনাম ‘যে কথা বলতেই হবে।’ বিশ্ব জুড়ে তোলপাড় তুলেছে এই কবিতা। আমার মনে হয়েছে গুন্টার গ্রাসের যত কবিতা পড়েছি তার থেকে এই কবিতা ভিন্ন। এই মুহূর্তে আমাদের দু’জনের সামনে দাঁড়িয়ে সদ্য কৈশোর পেরোন এক যুবক তেমন কন্ঠেই সত্যের উচ্চারণ করছে। আমি বিশ্ববিদ্যালয়ের অধ্যাপক ছিলাম এমন করে কোনো কথা ক্লাশে বলেছিলাম কিনা তা আমাকে ভাবতে হবে। ও ফাইভ পর্যন্ত পড়া একটি ছেলে কীভাবে নিজের অবস্থান বুঝে নিয়েছে তা আমার কাছে বিস্ময়। মনে হচ্ছে এই জুয়েলকে আমি চিনি না। ও এই মুহূর্তে এক অপরিচিত ছেলে, যার যৌবনের শুরুটা ভিন্ন রকমের, তাকে সহজে চেনা কঠিন। আমাকে হাঁ করে তাকিয়ে থাকতে দেখে ও মুখটা অন্যদিকে ফেরায় দৃঢ় ভঙ্গিটা অক্ষুন্ন রেখে।
সুষমা ওর ঘাড়ে হাত রেখে বলে, তোর খিদে পেয়েছে জুয়েল?
হ্যাঁ, অনেক খিদে পেয়েছে। সকালে তেমন কিছু খাইনি। মায়ের শরীর খারাপ বিছানা থেকে উঠতেই পারেনি।
যা তোর প্লেটটি নিয়ে আয়। আমি তোকে খাবার দেব। যেসব খাবার এনেছি তা তোর পছন্দ হবে।
আপনার আনা খাবারের জন্য আমার জিভ থেকে জল ঝরে খালামনি। যেদিন আপনার খাবার খাই সেদিন সময় খুব ভালো যায়। মনে হয় দিন বুঝি আজ ফুরোবে না।
আয় খেতে আয়। তোর পছন্দের খাবার এনেছি।
স্যার খেয়ে নিক। তারপর আমি খাব।
স্যারের কথা তোর ভাবতে হবে না। তুই তোর মতো খাবি। আমি তোকে ডাকছি। এখন তোকে আমার কথা শুনতে হবে। তোকে আবার কাজে যেতে হবে তো।
আমি ড্রইংরুমে এসে সোফায় বসি। মনে হচ্ছে পায়ের নিচে দগদগে ঘা। সেই ঘা থেকে তীব্র ব্যথা উঠে আসছে মাথা পর্যন্ত। আমি দু’পা ঝাঁকাই। পায়ের পাতা উল্টে দেখি। কিন্তু কোথাও কোনো ঘা নেই। সচেতনভাবে আমি জানি আমার পায়ে ঘা নেই। তবে আমার মাথায় ব্যথার এমন তীব্র অনুভব কেন? কোথাও কি ঘন্টা বাজছে? কিংবা ঢোলের আওয়াজ হচ্ছে? নাকি রাজপথে হায় হোসেন – হায় হোসেন বলতে বলতে মহররমের মিছিল যাচ্ছে? অথবা কেউ কোথাও থেকে খুব সচেতনভাবে কোনো বার্তা পৌঁছাচ্ছে আমার কাছে। আমি সেটা পাচ্ছি না। সেই বার্তা আমার কাছে পৌঁছানোর আগেই এলোমেলো বাতাসে উড়ে যাচ্ছে। কোথায়? তা আমি ধরতে পারছি না। একসময় সব শব্দ থেমে যায়। আমি নিজের দিকে তাকাই। আমার চারদিকে আয়না। সে আয়নায় দেখা যাচ্ছে আমার বন্ধুর ছবি। ও যৌবনে একটি অসাধারণ গানের সুর করেছিল। সেই গান এখনও প্রভাতফেরিতে গাওয়া হয় বিশেষ দিনে। বহু বছর আমি আর ও খালি পায়ে সেই গান গাইতে গাইতে শহীদ মিনারে গিয়েছি।
আমি আয়নায় ওর দিকে তাকালে ও মৃদু হেসে বলে, কেমন আছিস?
ভালো নেই। আমি গম্ভীর স্বরে বলি।
কেন? ভালো নেই কেন?
চারদিকে ভাঙচুরের শব্দ পাচ্ছি।
বেঁচে থাকলে এমন অনেক শব্দ শুনতে হয়।
আমি তোকে খুঁজে পাচ্ছিনা কেন বলতো?
হা-হা করে হাসে ও। এখন আমার মাথার মধ্যে হাসির শব্দ। তরঙ্গের মতো ধ্বণিত হয় সর্বত্র। শুনতে পাই ডালিয়া বলছে, আজ সকালে তোমার গলা সাধা হয়নি। ঘুম থেকে দেরি করে উঠলে।
আমি আর কতকাল গলা সাধব ডালিয়া।
যতকাল গান তোমার সঙ্গী থাকবে ততকাল গলা সাধবে।
গান! হ্যাঁ, তাইতো। আলতাফও এমন কথা বলতো।
কিন্তু এখন আমার জীবনে গান নাই। বন্ধুদের অনুযোগ শুনে আমি চুপ করেই থাকি। আমার চেয়ে বেশি কে জানে যে গান আমার কত প্রিয়! রবীন্দ্রসঙ্গীতের বানী আমার জীবনের ব্যাপ্ত পরিসর। কতভাবে অর্থ খুঁজেছি বাণীর শব্দে, বাক্যে। এখনও খুঁজি। তবে গুণগুনিয়ে গান করি। তখন প্রবল শূন্যতায় আমার চারদিক তোলপাড় করে। ড্রইংরুমের চারদিকে তাকিয়ে বুঝতে পারি আমার সময় এখন কাঁচের দেয়াল। দেয়ালজুড়ে ফুটে আছে আলতাফের মুখ। আমি আশ্চর্য হই না। বলি, তুই কেনম আছিস রে বন্ধু? কোথায় আছিস? শেষ ঠিকানাটা রেখে গেলি না। হো-হো করে হাসি আমি। নিজেকেই বলি, কোথায় নেই ও। ওর ঠিকানা আছে দেশের ইতিহাসে। আমার চারদিকে ঝোড়ো বাতাসের উথাল-পাতাল। বাইরে নিশ্চুপ প্রকৃতি।
দরজায় দাঁড়িয়ে নেইলা বুয়া ডাকে, খালু।
আমি শুনতে পাই ওর কন্ঠস্বর। কিন্তু চোখ তুলে তাকাই না। এই মুহূর্তে আমার কিছু ভালোলাগছে না। আমার প্রয়োজনে আমি কিছু লোক জড়ো করেছি। তাদের প্রত্যেকের জীবনে কিছু না কিছু ঘটনা আছে। আমি জানি নেইলা বুয়ার স্বামী হেকমত মিয়া দুর্ঘটনায় একটি পা হারিয়েছে। মেয়েটি তাকে কাঠের চাকাঅলা ছোট গাড়িতে বসিয়ে বিভিন্ন জায়গায় নিয়ে যায় ভিক্ষা করানোর জন্য। যা আয় হয় তা দিয়ে সংসার টেনেটুনে চলে। পাঁচটি ছেলেমেয়ের মধ্যে মেয়েটি বড়। নেইলা কখনো নিজে কাজে আসতে না পারলে মেয়েকে পাঠায়। একদিন মেয়েটি আমাকে বলেছিল, বাবারে এমুন কইরা টাইনা লইয়া যাইতে আমার একটুও ভালালাগে না। একদিন বাবারে লইয়া ট্রাকের নিচে পড়মু।
আমি বলেছিলাম, ঠিক আছে তোর মাকে বল তোর বাবাকে নিয়ে ভিক্ষা করতে যেতে। তুই আমার বাড়িতে কাজ কর।
মেয়েটি কিছুক্ষণ চুপ করে থেকেছিল। বুঝতে পারছিলাম ওর ভেতরে কোনো দ্বিধা কাজ করছে। অমি কিছু বলার আগেই নিজে মুখ খোলে।
আপনেরে একটা কথা কমু দাদু, আপনে মায়েরে কিন্তু কইবেন না।
এত গোপন আবার কি কথা রে?
আপনের বাসায় কামের কথা আমি মায়েরে কইছিলাম। মায়ে আমার মারতে উঠছিল। কইছিল, যেই বাসায় বেড়া মানুষ একলা থাহে, হেই বাসায় তোর কামে যাঅনের কাম নাই। বেডা মানুষরে বিশ্বাস কি? সব বেডাই ভাল্লুক।
হি-হি করে হেসেছিল মেয়েটি। ওর নাম জরিনা। আমি কোনো কথা না বলে ওকে হাসতে দিয়েছিলাম। একসময় থেমে ও বলেছিল, আপনে কিছু কইলেন না দাদু? আপনের মন খারাপ হইছে?
হ্যাঁ, একটুতো হয়েছে। না, না একটু না। ভীষণ মন খারাপ হয়েছে।
ক্যান? আপনেও ভাল্লুক তাই মনে কইরা? বলেই ও আবার হাসিতে ভেঙে পড়ে। আমি ওর হাসির শব্দে ভয় পাই। আমার মনে হয়েছিল এ হাসি ও না হাসলেই পারত। হাসিটি ওর বয়সী মেয়ের হাসি নয়। ও অনেক পেকেছে। বয়সের আগেই বিষয় বোঝার পাকা। আমার মন খারাপ হয়। এত দ্রুত কৈশোর হারিয়ে যাওয়া মানুষের জীবনের স্বাভাবিক বিকাশ নয়। মানুষ তার স্বাভাবিক আচরণের বাইরে বড় হবে কেন? আমি নিজেকে সান্তনা দিতে পারি না। জরিনা আমার দিকে তাকিয়ে একই উচ্ছ্বাসে বলে, দাদু আর একটা কথা –
কি কথা? আমি বিষণ্ণ কন্ঠে বলি।
রাস্তাঘাটের সব বেডারাই ভাল্লুক দাদু।
ওর কথা বুঝতে আমার অসুবিধা হয় না। আমি একই বিষণ্ণ কন্ঠে বলি, তুই বাড়ি যা জরিনা।
ও কথা না বলে উঠে দাঁড়ায় এবং দরজা খুলে বেরিয়ে যায়। দরজা খোলাই থাকে। অনেকক্ষণ পরে আমি উঠে দরজা লাগাই।
নেইলা বুয়া আবার ডাকে, খালু।
তোমার কি টাকা লাগবে বুয়া?
হ। ঘরে চাউল নাই। মাইয়াডা দুইদিন ধইরা অর বাপরে লইয়া রাস্তায় যায় না।
কেন যায় না। কি বলে?
কিছু কয় না। কয় পারমু না।
তোমার কয় টাকা লাগবে বুয়া?
দুইশ টাকা দ্যান। মাস গেলে কাইটা রাইখেন।
আমি মানি ব্যাগ বের করে বুয়াকে টাকা দেই। ও টাকা নিয়ে বলে, খালু পান্তা পামু?
বোধহয় আছে। রান্নাঘরে গিয়ে দেখো। ভাত-তরকারি যা আছে তা নিয়ে যাও। হাঁড়ি-পাতিল ধুয়ে রাখো।
আপনে দুপুরে কি খাইবেন খালু?
ফ্রিজে কি আছে তা আমি দেখে নেব।
টেবিলে গ্লাস থালা দিমু?
না, আর কিছু করতে হবে না। যা লাগে আমি করে নেব।
আচ্ছা। ও রান্নাঘরে ঢোকে। আমি সোফায় মাথা হেলাই। অল্পসময়ের জন্য মাত্র। টেবিলের ওপর থেকে ডাইরি তুলে পাতা ওল্টাই। বিকেলে কি করার আছে দেখার জন্য তারিখটা বের করি। পুরো পৃষ্ঠা সাদা। কিছু লিখলাম না কেন? আজ সন্ধ্যায় ছায়ানট মিলনায়তনে গানের আসর আছে। যাব কি যাব না ভাবছি, তখন ছোট বোন সুষমার ফোন আসে।
হ্যালো ভাইজান?
সুষমা, তুই? ভালো আছিস?
ভালো আছি ভাইয়া।
ভাবি কেমন আছে।
বেঁচে আছে। নিশ্বাস ফেলছে। স্যুপ নেমে যাচ্ছে গলায়। কোথাও বাধা নেই।
তুমি সবসময় এমন করেই উত্তর দাও।
তোর প্রশ্নের উত্তর একই হলে আমি কি করতে পারি!
রেগে আছ কেন?
রেগে ওঠার মতো প্রশ্ন করিস সেজন্য।
তুমি কেমন আছ?
মরিনি এখনো। বেঁচে আছি।
সুষমাও রেগে গিয়ে বলে, মরোনি ভালো করেছ। চাইলেইতো আর মরতে পারবে না। ভাবির জন্য স্যুপ করেছি। আমি নিয়ে আসব। তুমি কোথাও যাবে নাকি?
তুই এলে যাব। তুই তোর ভাবির কাছে থাকবি।
সুষমা হাসতে হাসতে বলে, এজন্যই একটু আগে মরার কথা বলেছিলে।
চুপ কর শয়তান। আমিও হাসতে থাকি। ও আর আমি পিঠেপিঠি ভাইবোন। আমাদের সাত ভাইবোনের মধ্যে ওর সঙ্গেই আমার যোগাযোগ সবচেয়ে বেশি। ডালিয়ার সঙ্গে ওর বান্ধবীর মতো সম্পর্ক ছিল। ডালিয়ার এইভাবে বেঁচে থাকা ও সবচেয়ে বেশি ফিল করে। আমার বিষণ্ণতা কেটে যায়। ফুরফুরে মেজাজ নিয়ে কবি স্যাফোর কবিতা পড়ব বলে ঠিক করি। তখন দরজায় এসে দাঁড়ায় নেইলা বুয়া।
খালু। ও সরাসরি আমার দিকে না তাকিয়ে ডাকে।
বলো, কি বলবে। ও কিছু বলার আগেই আমি বলি, তুমি আর কিছুক্ষণ থেকে যাও বুয়া। একটুপরে জুয়েল বাজার নিয়ে ফিরবে। তুমি বাজার গুছিয়ে রেখে যেও।
তাইলেতো ভালাই হইল। ফ্রিজে একজনের ভাতই আছিল। এক টুকরা বোয়াল মাছও আছিল। আমি খাইলাম। খাইয়া আমার পরাণ ঠান্ডা হইয়া গেল। খালু আপনের লাইগা অনেক দোয়া করছি।
তোমার ছেলেমেয়ের জন্য কি ভাবলে?
অগো লাইগা কিছু ভাবি নাই। এতো ভাইবা কুলাইতে পারি না। জীবনডাতো ভাবতে ভাবতে গেলো। পোলাপানের বাপ রিক্সা চালাইয়া আয়-রোজগার করত। তহন খারাপ আছিলাম না। অহন আমার অবস্থা খালাআম্মার মতো খালু।
খালা আম্মার মতো? আমি বিস্ময়ে বুয়ার দিকে তাকাই। কি বলছো তুমি?
খালাআম্মা চোখ খোলে না। হাঁটে না, খায় না। কেবল শুইয়া শুইয়া শ্বাস ফেলে। তফাৎ এইডুকু। আমি চোখ খুলি, হাঁডি। ভাত খাই। তো লাভ কি? বাঁইচা মইরা থাকার মতো অবস্থা। আমি এমুন কইরা বাঁচতে চাই না। আল্লাহ্ আমারে নেয় না ক্যান?
তুমি এসব কি বলছো বুয়া?
ঠিকই কই খালু। খালাআম্মার কপালরে আমি হিংসা করি। আপনের মতো স্বামী পাইছে।
নেইলা বুয়া আঁচলে চোখ মোছে। ও ডালিয়াকে নিজের সমান্তরালে চিন্তা করছে দেখে আমার রাগ হয়। পরক্ষণে ভাবি, আমি রাগ করছি কেন, ওর ভাবনার জগৎতো এতটুকুই হবে। ও নিজেকে মেলাবে ওর চারপাশের মানুষের সঙ্গে। এর বেশিকিছু ভাবার বিদ্যাবুদ্ধিতো ওর নেই। আমি নিজেকে সামলাই। এভাবে নিজেকে সামলানোর শক্তি আমি যে কোথায় থেকে পাচ্ছি তা আমি জানি না। নিজের ওপর আমার ভীষণ মায়া হয়। একজন অসহায় মানুষের চারপাশের যাবতীয় জীবনাচরণ থিতিয়ে যাওয়ার মায়া। বলি, হায় আরিফুর রহমান, বিশ্ববিদ্যালয়ের অধ্যাপক, একজন রবীন্দ্রসঙ্গীত শিল্পী। আজ আমি একজন নির্বাক মানুষে রূপান্তরিত হয়েছি। কারও প্রশ্নের মুখোমুখি হতে আমি ভয় পাই। আমার অসহায়ত্বের কোনো চেহারা নেই।
শুনতে পাই গৃহকর্মীর কন্ঠস্বর।
খালু, আপনে চুপ কইরা আছেন ক্যান? আমারে কিছু কইলেন না তো?
ভাগ্যের কথা আমি তো কিছু বলতে পারব না বুয়া।
আপনে না পোলাপানরে পড়ান? তো কইতে পারবেন না ক্যান? পোলাপান আপনেরে কিছু জিগাইলে আপনে কি চুপ কইরা থাইকতেন?
যখন আমি ছেলেমেয়েদের পড়াতাম তখন আমার বউ বেঁচে ছিল। আমার চারদিকে মানুষ গমগম করত, আমি অনেক বই পড়াতম, গান গাইতাম। অনেক গানের অনুষ্ঠানে আমাকে যেতে হতো। রেডিওতে, টিভিতে গাইতাম। এখন আমি কিছু করি না। এখন আমার কথা বলতেও ভালোলাগে না।
আমি থামলে বুয়া মিনমিনিয়ে বলে, মানুষ এমুন হইতে পারে? মানুষ এমুন হয় ক্যান? আমার স্বামী আমারে অনেক জ্বালাতন করে, হেরপরও আমি হ্যারে সহ্য করি। দিন কাডতে চায় না, তাও কাডাই। আপনের কি এমুন লাগে খালু যে দিন কাডতে চায় না, হেরপরও কাডান?
না, আমার দিন কাটতে চায় না, এমন কখনো হয় না। আমার দিন আনন্দেই কাটে।
ঘরে এমুন মরা বউ লইয়া দিন ক্যামনে আনন্দে কাটে খালু?
আনন্দেই কাটে। তা তোমাকে বোঝানো যাবে না। তোমার স্বামী মরে গেলে তুমি তাকে ভালোবাসবে না?
চুপ করে থাকে নেইলা নামের মধ্যবয়সী একজন নারী। ডালিয়া বেঁচে থাকতে এই বয়সী অনেক নারী এ বাসায় কাজ করেছে। তাদের নানা জনের নানা সমস্যার কথা আমি ডালিয়ার কাছ থেকে শুনেছি। কখনো কিছু টাকা দিয়ে সাহায্য করেছে ডালিয়া। কখনো কিছুই করা হয়নি তাদের জন্য। তারা নিজেরাই নিজেদের সমস্যার পথ খুঁজে চলে গেছে। আজ ডালিয়ার অসুস্থতায় এসব নারীদের কেউ আমার মুখোমুখি হয়েছে। আমার নিঃসঙ্গতা ওদেরকে সাহসী করেছে। আমি দেখতে পাই নেইলা দরজার উপর কপাল ঠেকিয়ে দাঁড়িয়ে আছে। নিজেকেই প্রশ্ন করি, তুমি কি ডালিয়ার চেয়ে বেশি জীবিত? যার জীবনযাপনে দিন চলে না তাঁর বেঁচে থাকাই কি বা মরে যাওয়াই কি? বরং ডালিয়া বেঁচে আছে যত্নে-ভালোবাসায়-অনুভবে-স্মৃতিতে। প্রসঙ্গ থেকে প্রসঙ্গান্তরে স্রোতস্বিনী হয়ে বয়ে চলার ভাবনায়। হাঃ, নেইলা তুমি বেঁচে থাকা বোঝ না। ও ডাকে আমাকে, খালু।
বলো। কি বলবে?
আপনে আমারে মেলা শক্ত প্রশ্ন কইরলেন। ভালোবাসা কি হেইডাওতো আমি বুঝি নাই। দুইজনে একলগে থাকলেই কি ভালোবাসা অয়?
আমি জোর দিয়েই বলি, না হয় না।
তাইলে আমার কনু ভালোবাসা নাই। আমিও মরা মানুষ হইয়া বাঁইচা আছি। কেবল আমার লাইগা আপনের লাহান কেউ নাই।
ও দ্বিতীয়বার একই প্রশ্ন উঠিয়ে আনে। আমি বুঝতে পারি জীবনভর যে কোনো প্রশ্নের উত্তর খুঁজে পায়নি আজ তার উত্তর খোঁজার পালা। আবার এটাও সত্যি যে এ প্রশ্নের উত্তর ও কোনোদিনই খুঁজে পাবে না। খুঁজে পাওয়ার পরিসর ওর জীবনে নেই। কীভাবে মানুষ তার প্রতিটি জায়গা বুঝতে পারবে? আমি হাত ওল্টাই। আবার আমার চারপাশে শূন্যতা ভর করে। আমিই কি আমার সব প্রশ্নের উত্তর পেয়েছি? পাইনি। আমার অপূর্ণতায় আমার বুকের সরোবর জলহীন। আমি আর বেশি ভাবতে চাই না। যে নারী আমার কাছে একটি উত্তর খুঁজতে চেয়েছিল সে এখন এক নিরুপায় নারী। জীবনের ক্লাশের শিক্ষার্থীদের সামনে শিক্ষক নেই। অমি এক ক্ষুদ্র মানুষ। শুনতে পাই রান্নাঘরের বেসিনে পানি পড়ছে। বুয়া যখন কল ছাড়ে এমন জোরেই ছাড়ে। আমি ওকে কিছু বলি না। যাদের ওপর নির্ভর করে আমার দিন কাটাতে হয় তাদের সঙ্গে কত আমি ক্ল্যাশে যাব। সেজন্য অনেককিছু ছেড়ে দেই। এখনতো প্রতিদিনের রুটিন কাজে মাথা ঘামানোর ইচ্ছা নেই আমার । মাঝে মাঝে নিজেকে প্রশ্ন করি, আমি কি ইচ্ছা-অনিচ্ছার বাইরে চলে যাচ্ছি? আমার দিন কি শুধুই বৃষ্টি-বাদলের ছায়া? রোদ-সূর্য নেই? গ্রীষ্ম শরৎ নেই? থাক, এসব ভাববো না। কোনো মানুষেরই ভাবনার শেষ নেই, এক জীবন শুধু নয়, হাজার জীবন পার করলেও কেউ ভাবনাহীন জীবন কাটাতে পারবে না। এটা বেঁচে থাকার সত্য। কোনো না কোনো ভাবনার ভেতরে মানুষের গুটিয়ে থাকা তার বিস্তারের কথাই বলে। আমি বিচ্ছিন্ন ভাবনা মাথায় নিয়ে ইশতিকের ঘরে আসি। ও আমার একমাত্র ছেলে বিদেশে থাকবে বলে দেশ ছেড়েছে। বলেছে দেশে বেড়াতে আসবে কিন্তু বসবাসের জন্য ফিরবে না। দেশের দারিদ্র্য এবং গণমানুষ ওর স্বস্তি দেয় না। রাস্তায় গাড়ি থামলে ভিক্ষার জন্য ছুটে আসা শিশুদের ও সহ্য করতে পারে না। প্রতিবন্ধী মানুষেরা নাকি ওর কাছে আরও অসহ্য। ও আমার ভাবনাকে পর্যুদস্ত করে রাখে কারণ আমি ভাবতে পারি না যে কীভাবে এমন অন্ধ-ভাবনা একজনকে পিষে মারতে পারে। মানবিক বোধের চেতনার দিক থেকে পিষে মারে, আমি ওর ভাবনার মধ্যে নিজেকে ঢুকতে দিলে আমার চারপাশ তোলপাড় করে। আমি নির্জীব হয়ে পড়ি এবং প্রবল বিবমিষা আমাকে আচ্ছন্ন করে – জীবনের অপার সাগরপাড়ে দাঁড়িয়ে নিজের আত্মজের ক্ষুদ্র চিন্তা আমি সাগরে ছুঁড়তে পারিনা। ভাবি দূষিত হবে মানবিকতার সমুদ্র। ওটাকে মাটিতেও পুঁততে পারিনা ভাবি কলঙ্কিত হবে আমার সংস্কৃতির শেকড়। তারপরও ও আমার সন্তান। ওকে আমার ভাবনায় রাখতে হয়। দূরে ঠেলে দেয়ার উপায়তো আমার নেই। অমি নতুন ভাবনায় ঢোকার আগে নিজেকে সংযত করি।
ইশতিক বিদেশ যাওয়ার পরে ওর ঘরটা আমার পড়ার ঘর বানিয়েছি। ওই ঘরে ঢুকলে আমি ওকে খুঁজি না। ওর বাস্তবতা আমার কাছে এতই ঘনিষ্ঠ যে আমার ওকে হারাবার ভয় নেই। ওর ক্ষুদ্র চিন্তা নিয়ে আমার কাছ থেকে দূরে যেতে পারে না। আমি ঠেলে রাখার চেষ্টাও করি না। ভাবি যেভাবে আছে থাকুক, জীবনে কষ্টের দায়ভার ছেড়ে আমি সুখের প্রাপ্তি খুঁজতে যাব না। ও আমার কষ্টের ভাবনা। আমি উঠে পড়ার ঘরে আসি। স্যাফোর কবিতার বই খুঁজতে থাকি, অনেক বই নামাই-ওঠাই। কিন্তু স্যাফোর বই খুঁজে পাই না। মেজাজ গরম হলে আমি র‍্যাক থেকে বই নামিয়ে মেঝেতে রাখি। মাঝে মাঝে র‌্যাক খালি হয়ে যায় সব বই মেঝেয় নামিয়ে ফেললে। বই মেঝেতে দেখলে বেলি হাসতে হাসতে জিজ্ঞেস করবে, নানা কাইল রাইতে কি আপনের মাথা খারাব হইছিল?
হ্যাঁ, হয়েছিল রে। ভীষণ খারাপ হয়েছিল। মনে হয়েছিল এইসব বই বুকের ওপর রেখে ঘুমিয়ে থাকি।
ক্যান, বই না পাইলে আপনের মেজাজ গরম অয় ক্যান?
তুই বুঝবি না।
হ, ঠিকই বুঝুম না। আমি তো লেহাপড়া শিহি নাই। বই বুজতে অইলে লেহাপড়া শিখন লাগে। আমি এইডা বুজি। নানাভাই মানুষ গরিব অয় ক্যান?
আমি হা-হা করে হেসে বলেছিলাম, এটাও তুই বুঝবি না। তুই আমার সোনার নাতনি।
সত্যি? তাইলে আমারে আইসক্রিম খাওয়াইবেন।
হ্যাঁ খাওয়াব। তোকে টাকা দেব। তুই বাড়ি যাওয়ার পথে কিনে নিবি।
তাইলে দুইডা আইসক্রিমের টাহা দিবেন।
কেন? কাকে দিবি? বাবাকে?
না, বাপেরে দিমুনা। জুয়েল ভাইরে দিমু। জুয়েল ভাই আমারে এইডা-ওইডা খাইতে দেয়। কয়, তোর কিছু শখ অইলে আমারে কবি। আমি কই না, আমার শরম করে। জুয়েল ভাইরে একডা আইসক্রিম দিলে আমার মান বাড়ব।
কথা শেষ করে হি-হি করে হাসে বেলি। এই মুহূর্তে ওর হাসির শব্দ আমার ভাবনায় ঢোকে। আমি বইয়ের র‍্যাকে পিঠ ঠেকিয়ে দাঁড়াই। হাসির শব্দ আমার ভেতরে বেশিক্ষণ স্থায়ী হয় না। আমি এই মুহূর্তে বেলির ভাবনায় থাকতে চাই না। যদিও ওকে নিয়ে ভাবনার অনেককিছু আছে। ওর বুদ্ধিদীপ্ত চেহারা দেখলে নিজেকে একজন অসহায় মানুষ মনে হয়। আমি কি পারতাম না ওকে স্কুলে যাওয়ার সুযোগ করে দিতে? ওতো রাস্তার ধারে ফুল বিক্রি করার মেয়ে না। সুযোগ পেলে ও নিজেকে কোথাও দাঁড় করাতে পারত। জীবনের ঝুঁকি নিয়ে শৈশব-কৈশোর পার করতে হচ্ছে। সুযোগহীন অসহায় বালিকা। আমার ভাবনা থেকে ওর উপস্থিতি বাষ্পের মতো উড়ে যায়। আমি স্যাফোর কবিতার বইয়ে ফিরে আসি। তাহলে ইশতিক কি বইটি নিয়ে গেছে নাকি ডালিয়া চায়নি আমার নাগালের মধ্যে বইটি থাকুক। মা-ছেলে দুজনে মিলে কি বইটি এই বাড়ি থেকে সরিয়ে দিয়েছে? ডাস্টবিনে অথবা অন্য কোথাও? আমি যখন পিএইচডি করার জন্য কলাম্বিয়া ইউনিভার্সিটিতে ছিলাম তখন বইয়ের দোকান নোবেল অ্যান্ড বার্নস থেকে বইটি কিনেছিলাম। বিশ্ব জুড়ে সবাই জানে স্যাফোই পৃথিবীর প্রথম লেসবিয়ান কবি। তাঁর কবিতার মূল জায়গা নারীর যৌনতা। এই যৌনতা নারীর সঙ্গে নারীর। তাঁর কবিতা পড়লে আমার মাথা ঝিমঝিম করতো। মনে হতো পুরুষতন্ত্রের বিরুদ্ধে এক বিপুল দ্রোহ। শিল্পের সাধানায় একজন একক নারী পুরুষতন্ত্রকে চিহ্নিত করেছিলেন কত হাজার বছর আগে। সরাসরি বলেননি, বলেছেন নারীর অধিকারের জায়গা চিহ্নিত করে। আমি একে জ্ঞানের ডিসকোর্সে দেখি। আচরণের ডিসকোর্সে নয়। আমি জানি এ বিষয়ে আমার সঙ্গে একমত হয় না অনেকে। আজ পৃথিবীর অনেক বিশ্ববিদ্যালয়ে জেন্ডার স্টাডিস বিভাগে স্যাফোর কবিতা পাঠ্য। নিউইয়র্কে বসবাসের সময়ে ডালিয়া আমার উপর রেগে গিয়ে বলতো, কি ছাইপাশ পড়ো। আমি বলতাম, এই কবিতা নারী জীবন ব্যাখার বড় উপকরণ। এই জীবন নারীর একার নয়। এই জীবন সমাজ এবং রাষ্ট্রের সঙ্গে সম্পর্কিত। বিষয়টি আলোচিত হলে মানুষের অনেক ভুল ধারণা ভাঙবে।
তোমার বিষয় অর্থনীতি। তুমি জেন্ডার নিয়ে মাথা ঘামাচ্ছো কেন? নিজেকে অর্থনীতির সীমানায় রাখো।
বিষয়টি অর্থনীতির বাইরে নয়। একে অর্থনীতির সঙ্গে যুক্ত না করলে সমাজ কাঠামো এগোবে না। জেন্ডার আলোচনা বাদ দিয়ে অর্থনীতিকে দেখা একটি ভুল শিক্ষা। তোমার এটা জানতে হবে ডালিয়া।
ব্যস, বক্তৃতা রাখো। আমি এসব শুনব না। আমি চাই অর্থনীতি আর রবীন্দ্র-সঙ্গীতই তোমার বিষয়। আর কিছু না। এই দুইয়ের মধ্যে থাকলে তোমার স্বস্তিতে থাকা হবে। নানা ভাবনায় তোমার মাথা গরম করতে হবে না।
আমি ওকে জড়িয়ে ধরে বলেছিলাম, তুমি আমার সবচেয়ে বড় বিষয়। গভীর বিষয়। যার তল আমি খুঁজে পাই না।
সত্যি? আমি চাই তোমার এই খোঁজা সারাজীবন থাকুক। তুমি আমাকে খুঁজতেই থাক। কোনোদিনই খুঁজে পাবে না। তোমার জীবনে আমাকে খোঁজার প্রয়োজন যেন শেষ না হয়।
দু’জনে সেদিন আর কথা না বাড়িয়ে গভীর আবিষ্টে ডুবে গিয়েছিলাম। সে এক অপূর্ব সময় ছিল আমাদের জীবনে। কখনো মুহূর্তের সময়ই চিরকালীন হয় যায়। ডালিয়া টুকরো টুকরো অনুভূতির প্রাচুর্যে ভরিয়ে রেখেছিল আমাকে। আমি বইয়ের র‌্যাকে ঠেস দিয়ে দাঁড়িয়ে থাকা থেকে নিজেকে টেনে তুলি। নিজেকেই বলি, তুমি আমার স্যাফো ডালিয়া। ভালোবাসার অনুভবে আমরা নিজেদের সময়কে ছাড়িয়ে স্যাফোর সময়কে আঁকড়ে ধরি। আমি পুরুষ, নারীর অনুভবে তোমাকে আঁকড়ে ধরি। কীভাবে যেন মাথার ভেতরে নারী হয়ে যাওয়ার সবটুকু আমাকে আচ্ছন্ন করে। এসব সময়ে আমার চেতনায় তুমি অন্য নারী হয়ে যাও, আমার স্ত্রী থাক না। ডালিয়াকে একথা বললে ও রেগে যেতো। রেগে অগ্নিমূর্তি হয়ে যাওয়া যাকে বলে, ঠিক সে রকম। অনেক সময় দেখা গেছে ও দু’দিন আমার সঙ্গে কথা বলেনি। কখনো তীব্র ভাষায় বলেছে, তুমি নষ্ট মানুষ। মানুষ কি করে এসব ভাবতে পারে তা আমার মাথায় আসে না। তুমি আর কখনো আমাকে এভাবে কথা বলবে না।
আমি ওর কথা হজম করেছি, কিন্তু কখনো রাগ করিনি। আমি জানি আমি কি, কতটুকু আমার সাধ, কতটুকুই বা আমার সাধ্য! নিজের উপভোগের মাত্রা আমার নিজস্ব। কীভাবে উপভোগ করব সেটা আমার চিন্তা। এখানে কেউ মাথা গলাবে তা আমি চাই না। সে আমার যত কাছের প্রিয়জনই হোক না কেন!
আমি আবার স্যাফোর কবিতায় ফিরে আসি। আকারণে বই ঘাঁটাঘাঁটি করি। অসংখ্য বই মেঝেতে নামিয়ে ফেলি। কিন্তু আমার মস্তিষ্ক সক্রিয়, স্যাফোর কবিতা সেখানে কাজ করছে। কবিতার নানা পংক্তি আমার ভাবনার জগতে ফুঠে উঠেছে। তোমার রাগ আমাকে থামাতে পারবে না। কারণ তোমার রাগের উর্ধে আমার কবিতার জগত। একই সঙ্গে ডালিয়ার কথা মনে হয় – তুমি এখন আমার মিসিসিপি নদী। মন খারাপ করোনা মিসিসিপি। আমার ভীষণ স্যাফোর কথা মনে হচ্ছে। স্যাফোর কবিতা আমাকে আলোড়িত করে। তোমার চেয়ে আর বেশি কে জানে যে সাহিত্য আমার প্রাণের বিষয়। অর্থনীতি আমার পড়াশুনা, চিন্তার জায়গা। তুমি আমার প্রিয় নদী আগুনমুখা। আমি যখন স্যাফোর কথা ভাবছি তখন আমি স্যাফোর দ্বীপের মধ্যে দিয়ে বয়ে যাওয়া কোনো নদীর নাম খুঁজছি। পাচ্ছি না। স্যাফো থাকতেন গ্রিসের লেসবোস দ্বীপে। অভিজাত পরিবারের সন্তান ছিলেন। একজন বিত্তশালী বণিকের বউ ছিলেন। একটি কন্যাসন্তানের মা ছিলেন। আর তাকে তাঁর কবিতার জন্য বেশ্যা বলে গালি দিত তার দ্বীপবাসীরা। তার পেপিরাস কাগজের ওপরে লাথি দিয়ে থুতু দিত। একসময় আবিষ্কার হয়েছিল তার দশ হাজার কবিতার লাইন। আমি কেমন করে তাঁকে আমার সাহিত্যবোধ থেকে ছুঁড়ে ফেলব ডালিয়া? তাঁর কোনো প্রিয় নদী ছিল কিনা তা আমি জানতে চাইনা। তাঁর কবিতাই আমার কাছে নদী। সে নদীর নাম স্যাফো নদী। তোমাকে আমি কোনোদিন স্যাফো নদী বলে ডাকিনি। জানি, তুমি তা পছন্দ করবে না। তোমার স্বাধীনতা আমার কাছে মর্যাদার বিষয়। তোমাকে আমি ভালোবাসি ডালিয়া। কিন্তু তুমি পছন্দ করবে না বলে আমি স্যাফোকে আড়াল করে ফেলব, তা হবে না। এখানেই তোমার সঙ্গে আমার চিন্তার সেতুবন্ধন। আমি আমার নিজেরটুকু সঞ্চয়ে রেখে তবেই আমি অন্যের কাছে গিয়ে দাঁড়াই। যেন কেউ আমার জায়গা থেকে আমাকে সরিয়ে দিতে না পারে। স্যাফো আমার সঞ্চয়ের ঝুলিতে বিশাল দ্বীপ।
স্যাফো যে ভাষায় কবিতা লিখতেন সে ভাষা এখন আর গ্রিকরা পড়তে পারে না। তাঁর ভাষা ছিল ইয়োলিক ডায়ালেক্ট। আইওয়া বিশ্ববিদ্যালয়ে আমন্ত্রণে একবার এক সেমিনারে গিয়েছিলাম। সঙ্গে তুমি ছিলে। দু’জনে বেশ আনন্দে সময় কাটিয়েছিলাম আমার ইয়াংসি নদী। সেসময় কি কারণে যেন স্যাফো বিষয়ে আলোচনা উঠেছিল। আমার এখন আর ঠিক মনে নেই। একজন অধ্যাপক বলেছিলেন, ওর কবিতা পড়লে মনে হয় ‘আ-সেক্স-ক্রেজড হোর হু সিংস অব হার ওন ওয়ানটনেস।’
আমি খানিকটুকু রাগত স্বরে বলেছিলাম, নিজের আকাক্সক্ষার কথা উঁচু স্বরে বললে বেশ্যা হবে কেন? এটা আপনি কি বললেন?
তিনি একই ভঙ্গিতে বলেছিলেন, ‘আফ্রোদিতি’ নামে যে কবিতাটি লিখেছে সেটা পড়ে দেখুন। বেশ্যা ছাড়া কেউ এমন যৌন-কীর্তন করতে পারে না।
ডালিয়া আমার হাত টেনে ধরে বলেছিল, তর্ক করতে হবে না। চলো। ডালিয়া আমাকে সরিয়ে নিতে চাইছিল।
আমি ওর হাত ছাড়িয়ে নিয়ে বলেছিলাম, জেন্ডার স্টাডিজ ডিপার্টমেন্টে এই কবিতা পাঠ্য। কত হাজার বছর পরও স্যাফোর কবিতা বিশ্লেষিত হচ্ছে। ‘আফ্রোদিতি’ কবিতা আমি পড়েছি। আমি কবিতার শিল্প দেখেছি, সেক্স দেখিনি। আপনার মতো নেগেটিভ দৃষ্টিতে শিল্প-সাহিত্য পাঠের বিচার যথার্থ বলে আমি মনে করি না।
সেই অধ্যাপক আমার দিকে চোখ বাঁকিয়ে বলেছিলেন, রিয়ালি!
ভাবখানা এমন করেছিলেন যে, পৃথিবীর এমন একটি কথা তিনি কখনো শোনেননি। তাপরও আমি তাঁকে বলেছিলাম, আপনার বোধহয় জানা নেই যে প্লেটো স্যাফোকে ‘টেন্থ মিউজ’ বলেছিলেন। প্লেটো শিল্পের জায়গা মেনেই এমন প্রশংসা করেছিলেন। প্লেটো একজন জ্ঞানী মানুষ।
তিনি হা-হা করে হেসে বলেছিলেন, আপনি দেখছি স্যাফো বিশারদ।
তিনি লেসবিয়ান কবি কিনা তা নিয়ে আমার মাথা ঘামানোর কিছু নেই। তাতে একজন পাঠকের কিছু যায় আসে না। কিন্তু কবিতা ভালো না লাগলে পাঠকের যায় আসে। মনে রাখবেন। আমি কবিতা বুঝি। অকারণ আক্রমণ বুঝি না।
তিনি ঘাড় বাঁকিয়ে হাত উল্টিয়ে বলেছিলেন, ওকে। মনে রাখব। জ্ঞান দেয়ার আর জায়গা পেলেন না। বলেই তিনি আর দাঁড়াননি। হনহন করে হেঁটে চলে যান। ভিড়ের আড়ালে চলে গেলে আমি মৃদুস্বরে উচ্চারণ করেছিলাম, বাস্টার্ড। তুমিও আমাকে ঝাড়ি দিয়েছিলে ডালিয়া। হাত ধরে হেঁচকা টান দিয়ে বলেছিলে, শুধু শুধু মাথা গরম করছো। চল। স্যাফো তোমার কে? মেজাজ খারাপ করছ কেন? আমি মৃদু হেসে বলেছিলাম, স্যাফো আমার কবিতার শিল্প।
সেদিনের সেই স্মৃতি বইয়ের র‍্যাকের সামনে দাঁড়িয়ে আমার কাছে ফিরে আসে। বুকের বেতর নানাকিছু তোলপাড় করে। সময়, স্মৃতি, হাজার হাজার বছর আগের একজন নারী, তার কবিতা, বর্তমান সময়, আইওয়া বিশ্ববিদ্যালয়, সেমিনার, বিভিন্ন মানুষের সঙ্গে যোগাযোগ – সব এক হয়ে আমার সামনে স্থির হয়ে যায়। কখনো ফেলে আসা সময়কে এভাবে অনুভব করা আমার অভ্যাস। এতে আমি বিরক্ত হইনা। পুরো বিষয়টা এনজয় করি। বেঁচে থাকার শর্ত পূরণই তো নিজেকে ফিরে ফিরে দেখা। আমি বেঁচে থাকার কোনো কিছু থেকে নিজেকে বঞ্চিত করতে চাই না। আমি র‍্যাক থেকে ‘প্লেটোর রিপাবলিক’ বইটি নিয়ে ড্রইংরুমে আসি। ড্রইংরুমের কাঁচের দেয়াল আমাকে তন্ময় করে। স্যাফোর পাঁচ খন্ডে প্রকাশিত কবিতার বই চারদিকে ছড়িয়ে থাকে। আমি চোখ ফেরাতে পারি না। দেখতে পাই পৃষ্ঠাগুলো খুলছে, বন্ধ হচ্ছে, কোনো কোনোটা বই থেকে বের হয়ে বাতাসে উড়ছে। বেশ মজার আনন্দ আমাকে আপ্লুত করে। আমার সময় দ্রুত কেটে যায়।
একসময় শুনতে পাই রান্নাঘর থেকে কান্নার গুনগুন শব্দ ভেসে আসছে। আমি কান পেতে শুনি। কাঁচের দেয়াল থেকে স্যাফোর কবিতার বই সরে যায়। শূন্য দেয়ালে কান্নার ধ্বনি হা-হা ফেরে, মনে হয় ধ্বনিও দৃশ্য হয়েছে বুঝি। শূন্যতার মাঝে ধ্বনি এক অসাধারণ দৃশ্য, আমি পলকহীন তাকিয়ে থাকি। বুঝতে পারি নেইলা বুয়া কাঁদছে, ওতো কাঁদবেই। এই মুহূর্তে ও স্বামী আর মেয়েকে নিয়ে পারিবারিক সমস্যায় আছে। সমস্যাটা জটিল, শুধুই গরিব মানুষের সমস্যা না। সমস্যার মধ্যে মানবিক সম্পর্কের জটিলতার সূত্র আছে – সমস্যার মধ্যে আর্থিক বিষয় যেমন আছে, তেমন মানসিক বিষয়ও আছে। মানুষকে যেভাবে দেখলে তাকে বোঝার জায়গা তৈরি হয় আমি সেভাবে দেখতে চাই নেইলা বুয়াকে। ও আমার কাছে টাকা চেয়েছে, সেটা বড় হিসাব না। ওর বড় হিসাব স্বামীর উপার্জন, কয়দিন ধরে সেই উপার্জন বন্ধ। কেন বন্ধ সেটাও এক জটিল জিজ্ঞাসা। আমি ওর কাছে কান্নার কারণ জানতে চাইব কি চাইব না যখন ভাবছি তখন ও ড্রইংরুমের দরজার কাছে এসে দাঁড়ায়।
খালু আমি যাইগা। পাকঘর গোছাইয়া রাখছি। আপনের আর কিছু লাগব?
না, আমার কিছু লাগবে না। শুনতে পেলাম কাঁদছিলে। তোমার দুঃখ কি বুয়া?
আমার ভাগ্যটা এত খারাপ ক্যান? এইডা ভাইবা আমার বুক ভাইঙা যায়। তহন কান্দন আহে। আপনের বাসায় বইসা আমি কতক্ষণ কানতে পারি। তহন মনে শান্তি পাই। রাস্তায় বা নিজের বাড়িত বইয়া কান্দে পারি না। মানষে নানা কথা হুনায়।
ভাগ্যের উপর তো কারো হাত নাই বুয়া। যার ভাগ্যে যা আছে তা তাকে মানতে হবে।
আমি অহন থাইকা আমার ভাগ্য খুঁজুম। দেখমু আমার ভাগ্যের কোনহানে আমার ভালা কিছু আছে কিনা!
আমি চুপ করে থাকি। ওকে আমার কিছু বলার নাই। নিজেকেই প্রশ্ন করি, ভাগ্যের কতটুকু খুঁজে পাওয়া যায়? কাজটা কি সহজ। বুকের ভেতর ধড়ফড় করে। আমার ভাগ্যই কি ভালো। কত বছর ধরে অচেতন ডালিয়া আমার সঙ্গী! এটাই বা ভাগ্যের কোন বিচার!
বুয়া পরক্ষণে বলে, আপনের মতো মানুষের বাড়িতে কাজ পাইছি এইটাই আমার ভাগ্য খালু। টেকা চাইলে দ্যান, বকাবকি করেন না। এই বাড়িডা মোর শান্তির জায়গা। নিজেরে লইয়া চিন্তাকরণ লাগে না। আপনে আমারে তাড়াইয়া দিয়েন না খালু।
আকারণে তাড়াব কেন? তোমাদেরকে ছাড়া আমার দিন কাটবে কেমন করে? তোমরা না থাকলে আমি তো হিমসিম খেতাম। দরকারটা দু’পক্ষের। আমাকে যেমন তোমার দরকার, তোমাকেও আমার দরকার। তুমিও আমার কাজে আসা বন্ধ করে দিও না।
বুয়ার মুখ হাসিতে উজ্জ্বল হয়ে ওঠে। আমি দৃষ্টি ঘুরিয়ে হাতে নেয়া বইয়ের পাতা ওল্টাই। প্লেটোর ‘রিপাবলিক’ বইয়ের ওপর আমার চোখ আটকে থাকে। আমি যে বইয়ের পৃষ্ঠায় মনোযোগ দিয়েছি তা নয়। পড়ছিতো না-ই। শুধু নেইলা বুয়ার মুখোমুখি হওয়া থেকে আমি নিজেকে আড়াল করছি। কারণ ওর হাসিমুখ দেখলেও আমার মনে হয় এটা প্রকাশ্যে দৃশ্য দেখা না, আপাত হাসির অন্তারলটি গভীর এবং ভয়াবহ। এই মুহূর্তে যা কিছু অদৃশ্য তা আমার ভাবনায় জড়ো হোক তা আমি চাই না। সেজন্য আমার বিষয়ের অন্য জায়গায় যাওয়া দরকার।
তখন ঝোলা ভর্তি বাজার নিয়ে বাড়ি ফেরে জুয়েল। পাল্লা দু’টো মুখোমুখি লাগানো থাকলেও দরজা আটকানো ছিল না। এটা আমারই নির্দেশ যে যখন ওরা কাজ করবে তখন কেউ দরজা আটকে রাখবে না। যে কেউ ধাক্কা দিলে যেন দরজা খুলে যায়। সেজন্যই বেল না চেপে জুয়েল ঢোকে এবং বুয়াকে দেখে তড়বড়িয়ে বলে, আসেন দুইজনে মিলে বাজারটা গুছিয়ে রেখে যাই। অনেক বাজার এনেছি। গোছাতে সময় লাগবে। আপনি হাত লাগালে তাড়াতাড়ি হয়ে যাবে।
তোর তাড়া আছে নি ছ্যামড়া?
আছে তো। অনেক তাড়া। বাবাকে নিয়ে হাসপাতালে যাব।
কি হইছে তোর বাপের?
জানি না। কেবল পেট ব্যাথা করে।
ডাক্তার দেহান লাগব না। এমনে এমনে সারব।
হ্যাঁ, আপনাকে বলেছে। ডাক্তার দেখাতে না হলে ডাক্তারি বিদ্যার এমন কেয়ামত ক্যান ঢাকা শহর জুড়ে? আসেন, রান্নাঘরে আসেন।
ওরা রান্নাঘরে ঢোকে। আমি দু’জনের কথা শুনি। কিন্তু ওদের কথায় ইন্টারফেয়ার করি না। তবে কেয়ামত শব্দটি আমি বেশ উপভোগ করি। মনে মনে হাসি। ছেলেটি এভাবে শব্দটি ব্যবহার করতে পেরেছে শুনে আমি ওর বুদ্ধিমত্তার চমকিত হই। ভালোই লাগে। জন্মের সূত্র জানা নেই বলে ওর ধর্ম নেই। কিন্তু কেয়ামত মানে ও জানে। জেনেছে পারিপার্শ্বিক জ্ঞান থেকে। নিঃসন্দেহে ধর্মীয় ওয়াজ শুনে কিংবা জিজ্ঞাসা করে নয়তো জানার আগ্রহ থেকে। এমনও হতে পারে যে সব ধর্মের খুঁটিনাটি জানার আগ্রহ নিজের ধর্ম পরিচায়হীনতার কারণে ওর ভেতরে ঘুরপাক খায়। এসব ভেবে আমি আনন্দ বোধ করি। প্লেটোর জ্ঞানের বইয়ের পাতা বন্ধ করে বইটা বুকে চেপে সোফার পেছনে হেলান দিয়ে চোখ বন্ধ করে রাখি। মনে হচ্ছে যা কিছু হারিয়েছি তার কিছুই আমার সঞ্চয়ে নাই। এভাবে একাকীত্বের আনন্দ প্রবল ঘূর্ণির মতো ঘোরে। চারপাশের লোকেরা আমার বেঁচে থাকার সূত্র তৈরি করে। আমি অনায়াসে সে পথে হেঁটে যাই বুকের ভেতরে স্বাচ্ছন্দ্যের জ্যোৎস্না নিয়ে। এতক্ষণে আমি বেশ প্রফুল্ল হয়ে উঠি। ভাবি আমি কি তখন অন্য গ্রহের কেউ হয়ে যাই? প্রাণী অথবা মানব সন্তান? কিংবা নদী অথবা পাহাড়? নিজেকে বলি, আমি এখন প্লুটোর গ্রহের সেই পর্বত যেটা বিজ্ঞানীরা আবিষ্কার করেছে। নাসার মহাকাশযান নিউ হরাইজন প্লুটোর যে ছবিটি পাঠিয়েছিল, সেভানে এই পর্বতের সন্ধান পাওয়া গেছে। বরফে ঢাকা পর্বত। পর্বতের উচ্চতার কথাও জানিয়েছেন বিজ্ঞানীরা। তারা বলেছেন, পর্বতটি দশ কোটি বছর আগে গড়ে উঠেছিল। বেশ লাগছে ভাবতে যে আমি এখন সেই সময়। আমি মানুষ না, শুধুই সময়। আমি এক বিশাল সময়। ছুঁয়ে থাকি স্যাফো, প্লুটো – হয়ে যাই কোটি কোটি বছর আগের অন্য গ্রহের পর্বত। আমেরিকানরা ওই পর্বতের নাম রেখেছে তেনজিন নোরগে। তেনজিন নোরগে নেপালী। হিমালয়ে প্রথম এভারেস্টেট উঠেছিল এডমন্ড হিলারি। তেনজিং ছিল তার সঙ্গে হিমালয়ের চূড়ায় ওা আর একজন মানুষ। আমি মনে মনে ঠিক করি সুষমাকে বলব, আমাকে তেনজিং নোরগে ডাকতে।
জুয়েল দরজাটা খুলে রেখেছে। বাতাস আসছে, সঙ্গে ধুলো। আমার চোখ কিচমিচ করে। আমার খুব অস্বস্তি হয়। সঙ্গে ভীষণ বিরক্ত বোধ করি, কিন্তু সংসারের একা মানুষ বলে ওদের সঙ্গে ঝামেলায় যাই না। চোখ জ্বলতে শুরু করলে মাথায় ঝাঁকুনি লাগে। আমি চশমা খুলে চোখ রগড়াই। খানিকটা স্বস্তি ফিরে আসে। বাথরুমের দরজার সামনে দাঁড়ালে দেখতে পাই আমার কাঁচের দেয়ালে বিজ্ঞানিদের পাঠানো প্লুটো গ্রহের ছবি। সেই ছবিতে ফুঠে আছে বরফ-ঢাকা পর্বত। এই মুহূর্তে আমার সামনে আর কিছু নেই। আমি হাঁ করে তাকিয়ে থাকি। প্রবল অন্যমনস্কতায় ডুবে থাকি আমি। একসময় আমার ঘোর কাটে। চশমা টেবিলের ওপর রেখে বাথরুমে গিয়ে চোখ ধুয়ে ফেলি। খোলা দরজা বন্ধ করার কথা ভাবতেই দেখি সুষমা এসে দাঁড়িয়েছে। দুই হাতে ব্যাগ। ও এভাবে ব্যাগ ভর্তি খাবার আনে আমার জন্য। আমার পছন্দের খাবার। আমি ওর দিকে তাকিয়ে হেসে বলি, আয়। ভালো আছিস?
তোমার কথা ভাবলে আমার ভালোলাগা অন্যরকম হয়ে যায় ভাইয়া। আমাদের সাত ভাইবোনের মধ্যে তুমি আমার সবচেয়ে প্রিয়। সবচেয়ে বেশি ভালোবাসি তোমার গান। তুমি যেভাবে রবীন্দ্রসঙ্গীত গাও সেটা তোমার খুবই নিজস্ব ভাইয়া। অন্যদের ধারেকাছে যায় না।
এবার থাম সুষমা। কি এনেছিস দেখা।
প্রশংসা করলাম বলে লজ্জা পেলে? তোমার লাজুক ভাবটা আর গেলো না। ভাবির সঙ্গে তোমার কি করে যে প্রেম হয়েছিল আমি বুঝতে পারি না।
থাম, থাম সুষমা। তুই এলেই বাড়ির পরিবেশটা প্রাণ পায়। তুই কথা না বললেও সেটা হয়।
সুষমা হাসিতে ভেঙে পড়ে বলে, আমাকে তুমি একটি নতুন নামে ডাকলে বলো। নিজের জন্য কোনো নাম ঠিক করেছ কি? তোমার সঙ্গে এটা আমার মজার খেলা। কোনো নাম ঠিক করে থাকলে বলো।
কয়েকদিন তুই আমাকে তেনজিং নোরগে ডাকবি।
তেনজিংতো হিমালয়ের চুড়োয় ওঠা প্রথম নেপালি।
হ্যাঁ তাই। নাসার বিজ্ঞানীরা প্লুটো গ্রহে যে পর্বত দেখতে পেয়েছে তার নাম রেখেছে তেনজিং নোরগে।
খবরটা আমি পত্রিকায় পড়েছি তেনজিং দাদা।
আমরা দুজনে হাসতে হাসতে সময় ভরে ফেলি।
সুষমা ডাইনিং টেবিলের উপর ব্যাগ রেখে খাবারগুলো বের করে। যেগুলো লাঞ্চে খাব তা টেবিলে রেখে বাকিগুলো ফ্রিজে ঢুকিয়ে দেয়।
ভাবি কেমন আছে ভাইয়া?
তার আবার থাকা কি? যেমন থাকার তেমনই আছে। সকালে বিছানা বদলে দিয়েছি।
এখনও তুমি ভাবিকে নদী ডাক?
হ্যাঁ, ডাকি। নদীর নাম ধরেই ডাকি। এই ডাকতো শুধু ভালোবাসার মানুষকে খোঁজা নয়, নিজেকেও খোঁজা। দেখিস না তোকে বলি আমার পছন্দের একটি শব্দে ডাকতে, কিংবা অন্য কোনো নামে। আগে ডালিয়াকে বলতাম। এখন তুই আমার কাছের মানুষ সুষমা।
তুমি নিজেকে নিয়ে নতুন করে কাউকে ভাবো না কেন ভাইয়া? যেভাবে দিন কাটাও তা দেখে আমার খুব কষ্ট হয়। মানুষ কি এভাবে বেঁচে থাকতে পারে!
আমি হাঁ করে ওকে দেখি। তাকিয়েই থাকি। ও প্রায়ই এমন কথা বলে। আমিতো জানি ডালিয়ার মুমূর্ষ শরীর সামনে রেখে এমন কথা কখনোই ভাববো না। তাহলে কি ওর নিশ্বাস বন্ধ হলে থামবো!
তাকিয়ে আছ কেন ভাইয়া? কিছু ভাবছ?
তুই এমন কথা প্রায়ই বলিস।
তুমি আর কতকাল এবাবে থাকবে? পথ থেকে ডেকে আনা মানুষেরা তোমার ঘর দেখছে। তুমি নিজে দেখছ। আমি এলে আমার বুক ফেটে যায়।
তুইতো জানিস অচেতন ডালিয়াকে আমি এখনও নদীর নামে ডাকি। যতদিন দম ফুরিয়ে না যাবে ততদিন ডাকতেই থাকব রে।
জানি। তারপরও জিজ্ঞেস করতে ইচ্ছে হয়। কেন হয় তা আমি জানি না। হয়তো তোমার কাছ থেকে শুনতে ভালোলাগে সেজন্য। আজকে ভাবি তোমার কাছে কোন নদী?
বিপাশা। ভারতের মহারাষ্ট্রের এই নদীর ধারে দাঁড়িয়ে ছিলাম আমরা। আমরা পুনেতে নিয়েছিলাম রাজমোহন গান্ধী আয়োজিত একটি সম্মেলনে। সেখান থেকে অন্য জায়গায় যেতে হয়েছিল নদীর ধারের রাস্তা দিয়ে। চমৎকার দিন ছিল। নদী দেখে ডালিয়াতো মহাখুশি। বলল, আমি এই নদীর ধারে একটুক্ষণ দাঁড়াতে চাই। ওর অনুরোধে গাড়ি থামিয়েছিল ড্রাইভার। ডালিয়া নিজেই বলেছিল, আমি তোমার বিপাশা হতে চাই। কি যে চমৎকার নদী ছিল সেটি।
সুষমা হাসতে হাসতে বলে, সেই থেকে ভাবি তোমার বিপাশা। বেশ। তোমার দিনগুলো খুব সুন্দর ছিল ভাইয়া। এখন আর এসব কথা শুনব না। তোমার কষ্ট বাড়বে।
তোর সঙ্গে কথা বললে আমার কষ্ট হয় না। আমি এনজয় করি। তুই ডালিয়াকে অনেক ভালো বুঝিস।
এসব কথা থাক ভাইয়া। আমি ভাবিকে স্যুপ খাইয়ে আসি। তুমি গোসল করে নাও। বুয়া আর জুয়েল বাজারগুলো গোছাচ্ছে দেখলাম।
হ্যাঁ, আজ ওরা আমাকে বেশি সময় দিয়েছে। ওরাইতো আমার দিনগুলো ঠিকঠাক রাখছে। আর আমার ভালোলাগার খাওয়া-দাওয়া সামলাচ্ছিস তুই সুষমা।
এ আর কতটুকু। পারলে আরও বেশি করতাম। সময় পাইনা। অফিসে মেলা ঝামেলা। প্রায় প্রতিদিনই অফিস থেকে ফিরতে সন্ধ্যা হয়ে যায়। মাঝে মাঝে ছুটির দিনেও যেতে হয়। আরেকটা কথা কি জানো ভাইয়া কাজের প্রতি মনোযোগী হলে অন্যরা সুযোগ নেয়। মনে করে অমুকেইতো আছে, আমার না থাকলেও চলে।
প্রমোশন পেয়ে তোর কাজের দায়িত্বও বেড়েছে না রে?
আমি, আরিফুর রহমান ছোট বোনটির দিকে গভীর স্নেহে তাকাই, যেন ওর শৈশব দেখতে পাচ্ছি যখন বোনটি কোনো কারনে কেঁদে বুক ভাসাতো, চোখমুখ জুড়ে গড়াতে থাকত অশ্রুজল আর হাঁ করে কান্নার ভঙ্গি চেহারাটাকে অন্যরকম করে ফেলত। তখন আমি বলতাম, তোকে পরির মতো লাগছে। নাকি পেত্নীর মতো? বলতো কোনটা তুই? ও হঠাৎ করে কান্না থামিয়ে হাঁ করে তাকিয়ে থাকত।
সুষমা ভাইয়ের প্রশ্নের উত্তর দিতে গিয়ে থমকে যায় প্রথমে, ভাবে ভাই তার অন্যকিছু ভাবছে। হয়তো ওকে নিয়ে কিংবা আর কাউকে। তারপরও মিনমিনিয়ে বলে, হ্যাঁ, তাতো বেড়েছে। সুষমা মৃদু হাসে। ভীষণ মিষ্টি লাগে ওর হাসি। ভারী স্নিগ্ধ দেখাচ্ছে ওকে। ওর দিকে আড়চোখে তাকিয়ে চোখ নামাই আমি। ওকে আর দেখতে চাই না। পঁয়তাল্লিশের মতো বয়স হয়েছে ওর। সিগ্ধতার রেশ মুখজুড়ে জ¦লজ¦ল করে এখনও। মবিনের চোখে ওর সৌন্দর্যের কোনোকিছুই ধরা পড়েনি। বিয়ের শুরুর দিনগুলো থেকে কতদিন তাদের আনন্দে কেটেছে সে কথাটিও স্বীকার করতে চায়না মবিন। সুষমার একমাত্র অপরাধ ওর কোনো সন্তান হবে না। ডাক্তারি পরীক্ষায় এটাই ধরা পড়েছে। দু’বছর আগে ওদের ডিভোর্স হয়ে গেছে। একদিন সুষমা আমাকে বলেছিল, আমার সঙ্গে মবিনের বিবাহিত জীবনের পুরো সময়টাই নাকি জিরো। ও কিছুই পায়নি। মানুষের এই মিথ্যাচারের কোনো সংজ্ঞা আছে ভাইয়া?
সংজ্ঞা থাকা না থাকা আমার কাছে মূল্যহীন। যে ব্যক্তির সততা নেই তাকে মূল্যায়ন করতে চাই না রে বোন। ও নিজেই আমার কাছে জিরো মানুষ।
আমার কাছে ও কোনোদিন জিরো হবে না। ওকে আমি ভালোবাসি ভাইয়া, এখনও বাসি। ও সন্তান পাওয়ার জন্য আর একটি বিয়ে করেছে তারপরও ভালোবাসি।
সুষমা শাড়ির আঁচলে চোখ মুছতে মুছতে বলে, আমার বেতনের টাকার একটা বড় অংশ ওর জন্য ব্যয় করেছি। ওর ফ্যামিলির দু’টো ছেলের পড়ার খরচ দিয়েছি। সংসারের খাবার খরচ এক মাস ও দিত, আর এক মাসে আমি। ও আমার সঙ্গে হিসেব করেই চলেছে। হিসেবের বাইরে ওর আবেগের জায়গা আমি কমই দেখেছি।
এসবতো আমি জানি সুষমা। তুই আমাকে অনেক বার বলেছিস। তোর চোখের জল আর ঝরবেনা এমন একটি জায়গা নিজের জন্য বানাতে হবে তোকে সুষমা। দীর্ঘ জীবন পথের এখনও অনেক বাকী।
আমি এতকিছু করার পরও আমাদের জীবনের আট বছর শূন্য হয়ে গেল কেন? সন্তানের জন্মই কি সব? জীবনের আর সবদিক শূন্য? এটা কোনো জীবন-দর্শন নয় ভাইয়া। শূন্যতাকে জয় করাই জীবন। এটা যারা বোঝেনা তাদের প্রতি করুণা করলেও নিজেকে বঞ্চিত করা হয়। আমি এখন সেই বঞ্চনার মহাসমুদ্র পাড়ি দিচ্ছি।
আমি জানি তুই কূলে পৌঁছাবি। পৌঁছাতেই তোকে হবে সুষমা। আমি ওর মাথায় হাত রাখি।
সুষমা আবার চোখে আঁচল চাপা দেয়। কান্নার মৃদু শব্দ আসে। আমার কাছে এলেই ও নিজেকে উজাড় করে। একটি কথা অনেকবার বলেছে, আজও বলছে। হয়তো আরও বলবে। বলেই নিজেকে উজাড় করবে। বুঝতে পারি একেই বলে দুঃখ ভাগ করে নেয়া। আমি ওর মাথায় হাত রেখে বলি, সুষমা থাম। তোকে এভাবে দেখতে চাই না। তুই মেধাবী মেয়ে। আমি চাই তোর জীবনে নতুন ফুল ফুটুক। জীবনকে উপভোগের সময় ফুরিয়ে যায়নি।
ও চোখ মোছে। স্যুপের বাটি গুছিয়ে ডালিয়ার কাছে যায়। নেইলা বুয়া খানিকটুকু দূরে দাঁড়িয়ে সুষমাকে দেখে। আস্তে করে বলে, খালার দুঃখু মোর চাইতেও বেশি। আমার ভাত কম, খালার ভাত বেশি। আমার জরায়ুতে ফুল ফুটছে, খালার জরায়ুতে ফুল ফোডে নাই। হায় রে মাবুদ।
ঠিক আছে, তুমি বাড়ি যাও বুয়া। তোমার কথা শুনলে ও দুঃখ পাবে। আমি চাইনা যে ও অনবরত দুঃখ পাক।
আপনে মোরে তাড়ান ক্যান খালু? আর একজনের দুঃখু দেইখলে মোর মন পোড়ে। আমিওতো পরের দুঃখ বুঝি খালু। প্যাডে ভাত নাইতো কি হইছে, মনে তো বল আছে।
সুষমার দুঃখ তুমি বুঝবে না।
ক্যান, বুঝুম না, বুঝিতো। তার পোলাপান নাই। আমারতো পোলাপান আছে।
তুমি অনেক ভাগ্যবতী। অনেক সাহসী। তোমাদের জন্যইতো আমরাও বেঁচে আছি নেইলা বুয়া।
হ, তাইতো। মোর ভাইগ্যতো অনেক ভালা। আমি ক্যান ভাইগ্য খুঁজমু। মোর কপালে ভাইগ্য জমা আছে। ওহ, আল্লাহরে, বাড়ি যাই। চাইল-ডাইল কিনা বাড়ি গিয়া আইজ খিচুড়ি রাঁধুম। আল্লাহ, মোরে হাজার বছর আয়ু দিব। ওই জুয়েল, তুই যাবি?
আপনি যান, আমি পরে যাব। আমার কাম আছে। স্যারের পড়ার ঘরটা গোছায়ে দিব।
আইচ্ছা থাক তুই। মোগ কপাল ভালা যে স্যারের মতো মানুষ পাইছিলাম।
বেরিয়ে যায় নেইলা বুয়া। আজ ওর মন ভালো নেই। বেরিয়ে যাওয়ার সময় দরজাটা বন্ধ করে না। ওর হাঁটার মধ্যে অন্যমনস্ক ভঙ্গি। জুয়েল দরজা লাগাতে গিয়ে খেয়াল করে নেইলা বুয়া এক পা এক পা করে সিঁড়ি দিয়ে নামছে। একটু পরে কান্নার শব্দ শুনতে পায়। বুঝতে পারে না যে তার কি হয়েছে, ও মাথা না ঘামিয়ে শব্দ না করে দরজা বন্ধ করে দেয়। তারপর রান্নাঘরে ঢোকে।
আমি ড্রইংরুমে বসে জুয়েলকে খেয়াল করি। আমি জানি আজ ওর একটি বিশেষ দিন। সুষমাকে দেখলে জুয়েল সেদিন বাসা থেকে নড়ে না। সুষমার আনা খাবারের জন্য বসে থাকে। আমি ওকে এই প্রশ্রয় দিয়ে থাকি। একটু ভালো খাবারের জন্য ওর বসে থাকা আমাকে নাড়িয়ে দেয়। যে ছেলেটির কাছে নিজের ধর্মের পরিচয় নেই তার কি নিজের পরিচয় খুঁজে ফেরা কোনোদিন ফুরোয়? নাকি ও এসবের ধার ধারে না? ও কেন বেঁচে থাকার অর্থ খুঁজবে, বেঁচে থাকা যার কাছে নিরন্তর লড়াই। তার কি নিজেকে খোঁজার সময় আছে? ওকে কেন আমি ঠিকমতো মূল্যায়ন করছি না? ওর নিজের চিন্তার ভুবন আছে, সেখানে ওর খেলাঘর আছে। খুনসুটির সুযোগ আছে। ও এক প্রাণবন্ত তরুণ। ওকে আমার বুঝতে হবে। আমি ওর অনেক কিছুই জানি না। কতটা জানলে একজন মানুষকে বোঝ হয় সে পরিমাপ আমার নেই। যেটুকু জানি তা দিয়ে ওর তল ছোঁয়ার সাধ্য আমার নেই। ওকে আমি আক্ষেপ করতে দেখি না। জীবনের বাজী ধরার লড়াইয়ে ও এগিয়ে আছে। আমি শুধু এটুকু বুঝি যে কোনো বাজী ধরে ও হারে নি। রাস্তার ধারে বসে যে ছেলে ছেঁড়া জুতো সেলাই করে তাকে আমি মমতার একটি জায়গা দিতে পারি। দেয়া উচিত বলে মনেও করি। আমি তো এটুকুই ওর জন্য করেছি। এর বেশি কিছু নয়। ও কাজ করে মাসিক বেতন পায়। ধার চাইলে দেই, ও শোধ করে দেয়। কখনো বলে না স্যার টাকাটা ফেরত না দিলে কি হয়? বাবার অসুখ, অনেক খরচ হয়েছে স্যার কামাই করতে পারিনি। রাস্তার পাশে না বসলে তো রোজগার হয় না। না ও কোনো অজুহাত দেখায় না। এই মুহূর্তে ওর দিকে তাকিয়ে আমি বিব্রত বোধ করি। নিজেকে সংশোধন করার কথা চিন্তা করি। তখন ও কাছে এসে দাঁড়ায়। আস্তে করে ডাকে, স্যার।
কি রে কিছু বলবি? আমি পূর্ণ দৃষ্টিতে ওর দিকে তাকাই। আমি তো জানি ও একটি হ্যান্ডসাম ছেলে। ওকে নতুন করে দেখার কিছু নাই। ওর বিকাশ সম্পূর্ণ হয়েছে।
ও ইতস্তত করে বলে, রাস্তার ধারে আমি যখন পড়েছিলাম তখন খালামণি কেন আমাকে কুড়িয়ে পায়নি? আমি কি খালামণির বাচ্চার শখ মেটাতে পারতাম না? নাকি খালু আমাকে মানতো না। বলতো রাস্তার ছেলের মধ্যে আমি নিজের সন্তানের ছায়া দেখি না। একটুক্ষণ আমার দিকে তাকিয়ে থেকে বলে, আমি কি খালামনির ছেলে হতে পারতাম না স্যার?
পারতি। খুব পারতি। আমি উত্তেজিত স্বরে বলি। বাঁকা করে রাখা শরীর সোজা করি। ওর দিকে হাত বাড়িয়ে দিয়ে বলি, আয় আমার হাত ধর। ও সামনে এগিয়ে আসে না। যেখানে দাঁড়িয়ে ছিল সেখানেই দাঁড়িয়ে থাকে। আমি থমকে থাকি। মনে হয় সুষমাকে বলি, সুষমা তুই জুয়েলকে নিয়ে বাড়ি যা। কিন্তু আমি জানি তা হবে না। জুয়েল যে পরিবারে আছে সেটাই ওর আপন পরিবার। ওখান থেকে ও কোনোদিনই বেরিয়ে আসবে না।
ও আবার ডাকে, স্যার। আপনি কি আমার কথা শুনতে পেয়েছেন?
আমি ওর দিকে তাকালে বলে, স্যার খালামণি কি বেলিকে বাড়িতে নিয়ে যাবে? ওর অনেক কষ্ট। সংসারের সব কথা ও আমাকে বলে। বলে, একদিন সংসার থেকে পালিয়ে রেললাইনের উপরে গিয়ে শুয়ে থাকবে। ট্রেনটা যখন কুউ-ঝিক-ঝিক করতে করতে চলে যাবে তখন ও চোখ বুঁজে কুউ-ঝিক-ঝিক গানের মতো গাইবে। মনে করবে ও পরির দেশে যাচ্ছে।
আমি হাঁ করে ওর দিকে তাকিয়ে থাকি। চেঁচিয়ে বলি, এসব কথা ও বলতে শিখেছে? ওতো এখনো এসব ভাবনার জন্য বড় হয়নি জুয়েল।
আপনি কি বলছেন স্যার, ও অনেক বড় হয়েছে। পাক্কু বুড়ি হয়েছে। অনেক কিছু শিখেছে। শিখবে না কেন স্যার? রাস্তাঘাটে থাকলে এসব কিছু তাড়াতাড়ি শেখা হয়ে যায়। এসব শিখতে একদিনও সময় লাগে না স্যার।
তুইও কি এসব কথা শিখেছিস জুয়েল?
আমিতো কবেই শিখেছি স্যার। বেলিরতো বাবা-মা আছে। আমিতো বেজম্মা। আমার শিখাতো ওর আগেই হবে। আমিতো ওর চেয়ে অনেক বড়।
খবরদার নিজেকে বেজম্মা বলবি না। তোর মুখে এমন কথা আমি একদম শুনতে চাই না। জানিস না আমি তোকে কত ভালোবাসি। তাছাড়া তোর পালক বাবা-মা আছে না?
আছে। জুয়েল অন্যদিকে মুখ ফেরায়। ওর চোখ ছলছল করে।
ওরা তোকে সন্তানের মতো আদর দিয়েছে না?
তাদের আদর-যত্ন পেয়েছি বলেইতো আমি জুয়েল হয়েছি। তারা আমার উপর কিছু চাপিয়ে দেয়নি। তাদের ধর্ম পর্যন্ত না। বলেনি, তুই আমার ধর্ম নিয়ে বড় হবি। কিংবা না বললেও পারত যে তুই আমার ধর্মের সন্তান না। আমার সঙ্গে সত্যি কথা বলেছে। সত্য বলেই আমাকে মানুষ করেছে। নইলে আমি অমানুষ হতাম। একটা সন্ত্রাসীতো হয়েই যেতাম।
ওর কথা শুনে আমার মাথা এলোমেলো হয়ে যায়। আমি ওকে বুকে জড়িয়ে ধরি। ওর চোখের পানি মুছিয়ে দেই। নিজেরও চোখ মুছি। বলি, তোর জন্য আমার দরজা সবসময় খোলা থাকবে রে। মনে করবি এটাও তার বড় ঠাঁই।
ও আমার কাছ থেকে সরে দাঁড়িয়ে বলে, আপনিও আমার বাবা। আপনি আমাকে ভালোবাসেন। আপনি আমাকে কাজের দরকারে ঘরে ডেকে এনেছেন। তা না হলে এমন ঘরের যত্ন আমার দেখা হতো না। আমার ভাগ্য খুবই ভালো স্যার। আমার মনে কোনো দুঃখ নাই। যেটুকু দুঃখ আছে তাও চলে যায় যখন খালামণিকে কাঁদতে দেখি। আমিতো জানি খালামণি যখন আপনার জন্য খাবার আনেন, তখন আমার জন্যও আনেন। আমি না থাকলে আপনি আমার জন্য ফ্রিজে রেখে দেন। খালামণি কান্না কবে শেষ হবে স্যার? খালামণির কান্না দেখলে আমার বুক ভেঙে যায়। জুতো সেলাইয়ের কাজ না থাকলে তখন আমার কান্না পায়। আমি কাঁদি। দুই হাতে চোখের জল মুছি। ও আবার বলে, খালামনির কান্না কবে শেষ হবে স্যার?
আমি ওর প্রশ্নের উত্তর দিতে পারি না। ও আমাকে কঠিন প্রশ্ন করেছে। সুষমা মা হতে পারবে না এটা যেমন সত্যি, তেমন সত্যি নয় যে ওর কান্না ফুরোবে না। ওর কান্না ফুরনোর চিন্তা ওকেই করতে হবে। আর কাউকে ভালোবেসে, তার থেকে ভালোবাসা পেয়ে, হাসি-আনন্দে জীবনের বাকি সময় ভরিয়ে নিজের কান্নার স্রোত ওকেই বন্ধ করতে হবে। আমার গভীর বিশ্বাস ও তা পারবে। তারপরও জুয়েলের প্রশ্নের জবাব আমি দেই না। চুপ করে থাকি। আমার বিরক্ত লাগে ভাবতে যে ও এখনও মবিনকে ভালোবাসার কথা বলে। এত ভালোবাসা নিয়ে ও নিঃস্ব হবে কীভাবে? দেখতে পাই ডালিয়ার নলের ভেতর স্যুপ দেয়া শেষ করে ও বেরিয়ে আসছে। জুয়েল দৌড়ে গিয়ে ওর পায়ে হাত দিয়ে সালাম করে।
কেমন আছিস রে জুয়েল? তোকে দেখলে প্রাণ জুড়িয়ে যায়। মনে হয় আগের জন্মে তুই একজন জাদুকর ছিলি।
ও হাসতে হাসতে বলে, আমি খুব ভালো আছি খালামণি। স্যারের বাড়িটা আমার শান্তির জায়গা।
ভাবি সচল থাকলে তুই আরও আদর পেতি। দেখতি তিনি তোর জন্য কি করতেন।
কথাটা বোধ হয় ঠিক না খালামনি। জুয়েল চটপট বলে।
না! সুষমা বিস্ময় প্রকাশ করে। কেন তোর এমন কথা মনে হলো?
খালা আম্মা অসুস্থ হয়েছেন বলেইতো রাস্তার পাশে বসে জুতো সেলাই করা ছেলেটিকে বাড়িতে ডেকে এনেছেন স্যার। নইলে কি আনতেন? কোনোদিনই আনতেন না। কেউই আমাকে ঘরে ঢুকতে দিতেন না।
জুয়েল! আমরা দু’ভাইবোন একসঙ্গে ওর নামটি উচ্চারণ করি। সুষমা বলে, তুই এমন করে বলতে পারলি?
কথাতো সত্যি খালামণি। আমার জন্মের সত্যি যখন বুঝতে শিখেছি তখন থেকে অমি সত্যি বলতে শিখেছি। সত্যি বললে কেউ যদি দুঃখ পায়তো পাবে। যা সত্যি তা আমি বলেই যাব। কেউ দুঃখ পাবে সেজন্য আমি সত্য বলা বন্ধ করব তা হবে না। আমাকে মেরেকেটে ফেললেও হবে না।
আকস্মিকভাবে আমি ওর দিকে তাকিয়ে বিমূঢ় হয়ে থাকি। ওকে আমার গুন্টার গ্রাসের মতো লাগছে। জার্মান লেখক, নোবেল প্রাইজ পেয়েছেন, শেষ বয়সে লিখেছেন একটি অসাধারণ কবিতা। তার শিরোনাম ‘যে কথা বলতেই হবে।’ বিশ্ব জুড়ে তোলপাড় তুলেছে এই কবিতা। আমার মনে হয়েছে গুন্টার গ্রাসের যত কবিতা পড়েছি তার থেকে এই কবিতা ভিন্ন। এই মুহূর্তে আমাদের দু’জনের সামনে দাঁড়িয়ে সদ্য কৈশোর পেরোন এক যুবক তেমন কন্ঠেই সত্যের উচ্চারণ করছে। আমি বিশ্ববিদ্যালয়ের অধ্যাপক ছিলাম এমন করে কোনো কথা ক্লাশে বলেছিলাম কিনা তা আমাকে ভাবতে হবে। ও ফাইভ পর্যন্ত পড়া একটি ছেলে কীভাবে নিজের অবস্থান বুঝে নিয়েছে তা আমার কাছে বিস্ময়। মনে হচ্ছে এই জুয়েলকে আমি চিনি না। ও এই মুহূর্তে এক অপরিচিত ছেলে, যার যৌবনের শুরুটা ভিন্ন রকমের, তাকে সহজে চেনা কঠিন। আমাকে হাঁ করে তাকিয়ে থাকতে দেখে ও মুখটা অন্যদিকে ফেরায় দৃঢ় ভঙ্গিটা অক্ষুন্ন রেখে।
সুষমা ওর ঘাড়ে হাত রেখে বলে, তোর খিদে পেয়েছে জুয়েল?
হ্যাঁ, অনেক খিদে পেয়েছে। সকালে তেমন কিছু খাইনি। মায়ের শরীর খারাপ বিছানা থেকে উঠতেই পারেনি।
যা তোর প্লেটটি নিয়ে আয়। আমি তোকে খাবার দেব। যেসব খাবার এনেছি তা তোর পছন্দ হবে।
আপনার আনা খাবারের জন্য আমার জিভ থেকে জল ঝরে খালামনি। যেদিন আপনার খাবার খাই সেদিন সময় খুব ভালো যায়। মনে হয় দিন বুঝি আজ ফুরোবে না।
আয় খেতে আয়। তোর পছন্দের খাবার এনেছি।
স্যার খেয়ে নিক। তারপর আমি খাব।
স্যারের কথা তোর ভাবতে হবে না। তুই তোর মতো খাবি। আমি তোকে ডাকছি। এখন তোকে আমার কথা শুনতে হবে। তোকে আবার কাজে যেতে হবে তো।জুয়েল রান্নাঘরে ঢোকে। ওর জন্য একটি গ্লাস ও প্লেট আলাদা করা আছে। বেলির জন্যও আছে। যে বুয়া রান্না করে তারজন্য নেই। যে কাপড় ধোয়ার কাজ করে তারজন্যও না। ওরা জানে এই বাড়িতে ওদের জন্য আলাদা জায়গা আছে – সে জায়গায় পুষি বেড়ালের ম্যাঁও আছে, নেংটি ইঁদুরের কুচকুচি আছে, আরশোলার ওড়াউড়ি আছে, মাকড়সার বাসা বুনন আছে – আর কি? জুয়েল একমুহূর্তে ভাবে, বোঝে আরও অনেক কিছু, কিন্তু সে ভাবনা ওর একার নয়। ও সুষমার দিকে তাকায়। চেহারায় ক্লান্তির ছাপ নেই, খুশির আভা আছে, বুঝতে পারে না খুশিটা কেন? থাক, বোঝার দরকার নেই, প্রয়োজনের বাইরে ও কেন আর একজনের খুশি-অখুশি মাথার ভেতর ঢোকাবে? জুয়েল রান্নাঘরের দরজায় দাঁড়িয়ে থাকে। সুষমা ডাইনিং টেবিলের ওপর খাবারের বক্সগুলো খোলে। প্রতিটি বক্সের ঢাকানা খুলে টেবিলের ওপর গোছায়। জুয়েলের দিকে তাকিয়ে বলে, তোর প্লেট নিয়ে আয় জুয়েল। জুয়েল ওর প্লেট নিয়ে এলে ওকে প্লেট ভর্তি করে বিরিয়ানি দেয়। মাংসের রেজালা দেয়। জিজ্ঞেস করে, বেগুনের দোলমা দেব রে?
না, না আর কিছু দেবেন না। এর অর্ধেক খাবার আমি পলিথিনের করে মায়ের জন্য নিয়ে যাব। মা খুব খুশি হবে। বলবে, ছেলেটা আমাকে ছাড়া ভালো কিছু খেতেই পারে না। মা যখন এমন কথা বলে, তখন মাকে পরীর মতো দেখায়। মায়ের চুলগুলো সব অমার সামনে বকুল ফুল হয়ে যায়। মাথাভর্তি বকুল ফুল দেখে আমি আমার জন্মের কথা ভুলে যাই।
তুই যে কেমন করে এতকিছু ভাবতে পারিস তা আমি বুঝি না। তুই একটা অন্যরকম ছেলে। আমি এমন ছেলে দেখিনি রে জুয়েল। আমরাতো জানি তোর মা তোকে খুব ভালোবাসে। তোর দুই দিদিরতো বিয়ে হয়ে গেছে না রে?
হ্যাঁ, খালামণি। ওরা খুব ভালো আছে। দুই বোনের দু’টো বাচ্চা আছে। ওদের বাড়িতে গেলে বাচ্চা দু’টো আমাকে ছাড়তেই চায় না। জোর করে বের হয়ে আসলে ওরা কেঁদে বাড়ি মাথায় তোলে।
কথা বলে লাজুক হাসিতে নিজেকে ভরিয়ে তোলে ও। একই ভঙ্গিতে সুষমার দিকে তাকালে সুষমা ওর আনন্দ উপভোগ করে, ভাবে বিয়ের পরপরই ওর একটি বাচ্চা হলে ও হয়তো জুয়েলের কাছাকাছি বয়সের হতো, জুয়েলের ভেতরে খুঁজে পাওয়া আনন্দ ও নিজের সন্তানের মাঝেই পেতো, ছেলে বা মেয়ে যেই হোক না কেন। ওর চোখে পানি এসে পড়ে তারপরও নিজেকে নিয়ন্ত্রণ করে মৃদু হেসে বলে, ওরা তোকে বিয়ে দেবে না?
বিয়ের কথায় ও লজ্জা পায় না। প্রবলভাবে মাথা নেড়ে বলে, আমি ঠিক করেছি যে বিয়ে করব না। একটি কঠিন সিদ্ধান্ত নিতে পারার তারুণ্যে ও এখন কঠিন-চোয়ালের যুবক। বদলে যায় ওর চেহারা।
সুষমা আবারও মুগ্ধ চোখে দেখে ওকে। এক মেধাবী ছেলে। ওর চিন্তায়-প্রকাশে কখনোই মনে হবে না যে ওর বিদ্যালয়ের শিক্ষা নেই। আমি দূর থেকে সুষমা আর জুয়েলের আলাপ শুনি। জুয়েলের মেধা নিয়ে আমার সংশয় নেই। বুঝতে পারি ও দারুণ মেধাবী, শুধু পড়ালেখার সুযোগ পায়নি। ওকে নিয়ে আমার ভাবনার শেষ নেই। সুষমার কথার প্রসঙ্গ ধরে বলি, কেন রে, বিয়ে করবি না কেন? এর আগে আমি কখনো ওকে এ ধরণের প্রশ্ন করিনি। ইচ্ছে করেই করিনি ভেবেছি, ওর আর কিইবা বয়স হয়েছে। ও আমার দিকে তাকিয়ে থাকে। আমি আবার প্রশ্ন করি, বিয়ে করবি না কেন? জীবনের সবকিছু গুছিয়ে চলতে হবে। বাউন্ডেলে হতে পারবি না। আমার কাছে থাকলে আমার কথা শুনতে হবে। খালামণির কথাও শুনতে হবে।
কি হবে বিয়ে করে স্যার? যে কদিন বাঁচি সে কদিন একা একা থাকব। বাবা-মা মরে গেলে আমি পথে বেরিয়ে যাব স্যার।
সুষমা নরম কন্ঠে বলে, এসব কি বলছিস তুই?
আমি এমনই ভেবে রেখেছি। যেটুকু আয়-রোজগার করি তা দিয়ে সংসার হবে না। সংসারের কথা ভাবতে আমার ভালোলাগে না।
তোর বাবা-মা জানে? তারা জানলে খুব দুঃখ পাবে। তারাতো চাইবে ছেলের বিয়ে হবে। ঘরে নাতি-পুতি আসবে।
না, তাদেরকে কখনো বলি না।
তারা তোকে বিয়ের কথা বলে না?
বলে। আমি বলি, আগে তোমাদের জন্য একটা বাড়ি বানাব। তারপর নিজের কথা ভাবব। মা খুব রেগে যায়। বলে, আমাদের জন্য বাড়ি বানাতে হবে না। তোকে বিয়ে দিয়ে বউ নিয়ে বাড়িতে উঠব আমরা। ওটা তোর বউয়ের বাড়ি হবে।
আমিও তাই মনে করি। বাড়ি কি সোজা কথা। আমার ভাইয়া বিশ্ববিদ্যালয়ের চাকরি শেষ করার পরে রিটায়ারমেন্টের টাকা পেয়েছে তাই দিয়ে এই ফ্ল্যাট কিনেছেন।
জুয়েল হাসতে হাসতে বলে, স্যারের চেয়ে কঠিন কাজ আমি করব। রাস্তার ধারে বসে জুতা সেলাই করে বাড়ি বানাব।
আমি হা-হা করে হাসতে হাসতে বলি, তুই আমার চেয়ে সাহসী ছেলে। এজন্যইতো তোকে আমার ভালোলাগে।
সুষমা খাবারের থালাটা ওর হাতে দিয়ে বলে, নে। খেয়ে ফেল। ভাইয়া তুমি কি এখন খাবে?
আমি তোর সঙ্গে খাব। তুই এখন খাবি?
ঠিক আছে। চলো খেয়ে ফেলি। অফিসের কিছু কাজ বাড়িতে নিয়ে এসেছি। গিয়ে সেগুলো শেষ করতে হবে। তুমি বোস। আমি হাতমুখ ধুয়ে আসি।
আমি ডাইনিং টেবিল সাজাই। প্লেট-গ্লাস আনি। সুষমার খাবারের বাটি একটা একটা করে ওভেনে ঢুকিয়ে খাবার গরম করি। ডালিয়া সুস্থ থাকতে এসব কাজ আমি ডালিয়ার সঙ্গে করতাম। ও খুশি হতো। বলতো এমন পুরুষ মানুষই আমি চাই। যার চিন্তা স্বচ্ছ। যার ভাবনায় দ্বিধা নাই। হায় ডালিয়া, আমাদের প্রবল সমতার জীবনে এখন গভীর ফাটল। পানির তোড়ে ভেসে যায় ঘরবাড়ি। আমি একা মানুষ দিনের প্রহরে আলোর রেখা দেখি না। মাঝে মাঝে মনে হয় রাস্তার পাশে বসে জুতো সেলাই করে যাচ্ছি। আমার সুঁই-সুতোয় কোনো জুতোই জোড়া লাগে না। ফাঁক হয়ে থাকে। লোকেরা দেখতে পায় না। খুশি মনে জুতো পায়ে বাড়ি যায়। ডালিয়া, আমি এখন তুষের আগুন। ধিকিধিকি জ¦লছি। তোমার সঙ্গে কোনোকিছু শেয়ার করতে না পারাই আমার জীবনের সবচেয়ে বড় পরাজয়। তুমি কি আমার অসহায়ত্ব বুঝতে পার ডালিয়া! আমি ডাইনিং টেবিল রেডি করে নির্দিষ্ট চেয়ারে বসে সুষমার জন্য অপেক্ষা করি। ডাইনিং রুমের চারদিকের কাঁচের দেয়ালে ভেসে ওঠে ডালিয়ার যৌবনকালের ছবি। ঘর গোছাচ্ছে। ডাইনিং টেবিল ভর্তি খাবার। নিজেই রান্না করেছে। তরকারির বাটি থেকে ভাঁপ উঠছে। আর আমাকে ডাকছে, মেঘপাখি খেতে আস। নইলে সব ঠান্ডা হয়ে যাবে। ছেলেমেয়েরা ইউনিভার্সিটিতে। বাড়িতে আর কেউ নেই। কাজের মেয়েটি ওর গাঁয়ের বাড়িতে গেছে। আমি ভাবছি, খেতে না গেলে কি হয়? আমার পরীক্ষার খাতা দেখতে হচ্ছে। এই সময় খাতা রেখে উঠে যাওয়া মানে মিস ইউজ অফ টাইম। আমার রাগ হয়। আমি আরও গভীর মনোযোগ দিয়ে খাতা দেখায় মগ্ন হয়ে যাই। ভুলে যাই যে ডালিয়া আমাকে খেতে ডেকেছে। তারপর যা হবার তাই হয়। দু’দিন কথা বলা বন্ধ। তৃতীয় দিনে রায়না বলে, তোমাদের কি হয়েছে মা? বাড়িতে দম আটকে আসছে। কোথাও কোনো বাতাস নেই।
ডালিয়া অবাক হয়ে মেয়ের দিকে তাকায়। কিছু বলে না। রায়না আবার বলে, আমার চোখকে ফাঁকি দিতে পারবে না। আমি বুঝতে পারছি তোমাদের কিছু হয়েছে।
বুঝতে পারলেতো ভালোই। যা বুঝেছ তা নিজের মধ্যে রাখ। জিজ্ঞেস করে কেন বাড়ি মাথায় তুলছো।
রায়না চেঁচিয়ে বলে, বাড়িতে একটা কিছু ঘটলেতো বাড়ি মাথায় তুলবই। আমি বাড়ির একজন বাসিন্দা। যেটুকু বুঝেছি তা আমার কাছে শেষ কথা না। তোমার কাছ থেকে শুনতে হবে। নইলে বোঝাটা ঠিক হবে না।
আমি হাসতে হাসতে বলি, এটাও কি তোর রিসার্চের অংশ মা?
বাবা আমাকে ফাঁকি দিতে পারবে না। তুমি আমার প্রশ্নের উত্তর দাও। না, এটা কোনো রিসার্চ না। এটা ইমোশনের জায়গা। মানুষের ইমোশনে ঘা লাগলে সেটা রঙ বদলায়। অন্যরা তা বুঝতে পারে না।
ডালিয়া হাসতে হাসতে বলেছিল, আমাদের মেয়েটার অনেক বুদ্ধি। ও আমাদের চেয়ে বেশি বোঝে। ওর সঙ্গে পারবে না।
রায়না রেগেমেগে বলে, বুঝেছি তোমাদের কাছ থেকে উত্তর পাব না। আমি গেলাম। মনে রেখো এরপর যদি তোমরা কথা বন্ধ রাখ তাহলে আমি এই বাড়িতে থাকব না।
আমি হো-হো করে হাসতে হাসতে বলি, যেদিকে দু’চোখ যায়, সেদিকে যাব। ঠাঁই কোথাও না কোথাও মিলবে।
সেখানেও মন খারাপ করে দেয়ার আচরণ পাবি না। মানুষ তো মানুষই। ফেরেশতা না।
আমি সব মানুষের আচরণ দেখতে যাব না বাবা। আমার সামনে মানুষ দু’জন, আমার বাবা আর মা।
মেয়ের কথায় ডালিয়া হাসিতে ভেঙে পড়ে। মায়ের হাসির শব্দ মাথায় নিয়ে ঘর ছাড়ে রায়না।
আমি বুঝেছিলাম ডালিয়ার রাগ ভেঙেছে। ওর হাসিতে নদীর স্রোত ধ্বণিত হচ্ছে। এই ধ্বণি আমার খুব প্রিয়। আমি বুঝতে পারি তখন যে ডালিয়া আবার নিজের ফর্মে এসেছে। যে অভিমান কিংবা অভিযোগ নিয়ে আমার বিরুদ্ধে দাঁড়িয়েছিল সে বাঁধটি ভেঙে গেছে। এভাবে ও আমার জীবনে নদী হয়। নদীর সবটুকু অনুষঙ্গ নিয়ে।
রায়না আবার ফিরে এসে বলে, তোমরা আমার প্রশ্নে উত্তর দিচ্ছ না কেন?
মেয়েটির মাথায় একটা কিছু ঢুকলে ওখান থেকে ও কিছুতেই সরে আসে না। আমার এমন কথায় রায়না আমার দিকে ভুরু কুঁচকে তাকায়। কোমরে হাত দিয়ে এমন ভঙ্গি করে যে উত্তর না দেয়ার অপরাধের জন্য ও আমাকে ক্ষমা করবে না।
ডালিয়া আমার দিকে তাকিয়ে বলে, সেজন্যইতো ও আমাদের বুদ্ধিমতী মেয়ে।
ছোটবেলা থেকেই ও বুদ্ধিমতী। পাঁচ বছর বয়সে ও একবার আমাকে বলেছিল, বাবা তুমি আমাকে খুকুমণি ডেক না। খুকুমণি শুনলে আমি অনেক ছোট্ট হয়ে যাই। আমি অনেক বড় হয়েছি না বাবা?
রায়না কোমরে হাত দিয়ে দাঁড়িয়ে একই ভঙ্গিতে বলে, তোমরা আমার প্রশ্নের উত্তর দিচ্ছ না। আমার মাথার ভেতরে ভূমিকম্প শুরু হয়েছে। চারদিক ভাঙছে।
ডালিয়া অন্য কথায় না গিয়ে বলে, বুঝতে পারছি তুমি এখন আমাদের ছোট্ট রায়না। তুমি মোটেই বড় হওনি। তাহলে শোন ছোট্ট খুকু, দু’দিন আগে দুপুরবেলা আমি তোর বাবাকে খেতে ডেকেছিলাম। তোর বাবা টাইমমতো খেতে আসেনি। খাতা দেখায় ডুবেছিল। তাই আমি রাগ করেছিলাম।
রায়না হাসতে হাসতে কাঁচের ঘরের আয়নায় প্রতিফলিত হয়েছিল। আমি ওর ভিন্ন রকম হাসি শুনেছিলাম। ও একসময় হাসি থামিয়ে বলেছিল, মায়ের অভিমান ঠিক ছিল বাবা। তুমিতো খাতাগুলো রেখে উঠতে পারতে। খেয়েদেয়ে আবার এসে বসতে। তোমার কাজের কোনেই ক্ষতি হতো না।
মানুষের দিন কি ঘড়ি? ঘড়ির কাঁটার মতো টিকটিক করে চলতে হবে? মানুষইতো সময়ের ওলোটপালোট করবে, যেমন খুশি তেমন। নইলে মানুষের ইচ্ছা পাখা মেলবে কেমন করে?
ঘড়ি ঠিকমতো না চললেতো কাঁটা বন্ধ হয়ে যাবে বাবা।
মাঝে মাঝে কাঁটা একটু-আধটু সময় বন্ধ হবেই, তারপর আবার তোর মায়ের নদীর স্রোতের মতো হাসি শুনতে পাব।
এবার ইশতিক সামনে এগিয়ে আসে। তালি বাজাতে বাজাতে বলে, বাবার কথাই সবচেয়ে বড় কথা। রাগও থাকবে, নদীর স্রোতেরও থাকবে। মাগো, তুমি আমার সোনামণি মা। রাগতো তোমার হবেই। সেদিন তুমি অনেকগুলো রান্না করেছিলে। ইউনিভার্সিটি থেকে ফিরে অতো খাবার দেখে আমার খিদে আমাজন নদীর মতো বড় হয়ে গিয়েছিল। কি যে মজা করে খেয়েছিলাম। কিন্তু তোমাকে কিছু জিজ্ঞেস করিনি। ধরে নিয়েছিলাম সেদিন বোধহয় তোমার সঙ্গে বাবার প্রেমের প্রথম দিন ছিল।
আবার সবার হাসিতে উচ্চকিত হয়ে উঠেছিল বাড়ি। রায়না বলেছিল, ইশতিক ঠিকই বলেছে বাবা। কারণ তোমাদের জন্মদিন আর বিয়ে বার্ষিকীর তারিখতো আমাদের মুখস্ত। অন্য কোনো বিশেষ দিন না হলে মা কেন অত আইটেম রাঁধবেন?
সেদিন খুশিতে ডালিয়ার মুখ উজ্জ্বল হয়ে উঠেছিল। বলেছিল, আমার হীরের টুকরো মানিকেরা।
আমি ভেবেছিলাম, এভাবে ছেলেমেয়েরা বাবা-মায়ের বন্ধু হয় বলে সম্পর্কের সুতো ছিঁড়ে যায়, বয়সের হিসেব দূর হয়। ছোট-বড় ভেদ থাকেনা। আমার ডাইনিং রুমের চারপাশের আয়নায় এখন সে ছবিই ভাসছে। এভাবেই নিজেকে খুঁজে পাওয়া হয়। আকস্মিকভাবে সে পাওয়ার মধ্যে তৃপ্তি নেই, ক্লান্তি আছে। এই মুহূর্তে ক্লান্তি আমার আনন্দ। কারন আমি ক্লান্তিতে ডুবে থেকে ক্লান্তিকে জয় করেছি। আমার জীবনে চাওয়া-পাওয়া ফুরিয়ে গেছে। অনুভবের ক্লান্তিতে ভরে আছে সময়ের সরোবর। আমার সুখদুখের বোধের কাছে আমি পরাজিত হইনি। বিষণ্ণতা এখন আমার সবচেয়ে প্রিয় অনুভব। আমি ক্রমাগত বিষণ্ণ হতে থাকি, চোখ বুঁজে আসে। তারপর বুঝতে পারি আয়না থেকে সরে যাচ্ছে স্মৃতি। আবার আমি হারাচ্ছি। আমি কোথায় যাচ্ছি জানি না। আমার সামনে পথ নেই, মাঠ নেই, দিগন্ত বলে কোনে শব্দ আমি শুনেছি বলে মনে পড়ে না। আমি চারদিকে তাকাই, বিশ্বব্রহ্মান্ডের অসীম শূন্যতা আমাকে প্লাবিত করে। আয়নায় দেখতে পাই আমার বিষাদভরা মুখায়বে শিশির জমেছে। দু’চোখে ভর করেছে নক্ষত্রের আলো। একইসঙ্গে আমার ভেতরে আনন্দ আর বেদনার ফুলঝুরি দপদপিয়ে ওঠে। আকস্মিকভাবে আমার মনে হয় দম আটকে আসছে। অস্ফুট শব্দ করে দু’হাতে মুখ ঢাকি আমি। আমার পাশে সুষমা আর জুয়েল এসে দাঁড়ায়। সুষমা আমার মাথায় হাত রাখে চুল এলোমেলো করে দেয়। মৃদুস্বরে ডাকে।
ভাইয়া।
বুঝতে পারি সুষমা ডাকছে। আমি ওর দিকে তাকাই না। মুখ থেকে হাত সরাই না। আমি প্রাণপণে নিজেকে সামলাই। আমার ভেতরে এখন বিশ্বের সবচেয়ে বড় নদী কষ্টের আমাজান।
স্যার।
জুয়েল ডাকছে। আমি ওর দিকেও তাকাই না। স্যার আপনার কি শরীর খারাপ লাগছে? স্যার আমি আপনার পা চেপে দেব?
আমি মাথা ঝাড়া দিয়ে তাকাই। মনে হয় কে যেন আমাকে প্রবল ধাক্কা দিয়ে জাড়িয়ে দিয়েছে। আমি অনন্তকালের ঘুমে আবচেতন ছিলাম। দ্রুত কন্ঠে বলি, এখন আমার পায়ে কোনো ব্যাথা নেই রে জুয়েল। আমি তো ভালোই আছি। দেখ, আমাকে দেখ।
আমি আপনাকে দেখছি স্যার। আপনাকে তো আমি রোজই দেখি। দেখতে দেখতে ভাবি পড়ালেখা শিখতে পারিনি তো কি হয়েছে, একদিন আমি আপনার মতো হবো। গান শিখব, বই পড়ব। দেশের সবখানে ঘুরে ঘুরে মানুষ দেখব। তারপর নিজেকেই বলব, মানুষ দেখা শেষ হবে না রে তোর। মানুষ দেখে শেষ করতে পারবি না। আজকে আপনাকে অন্যরকম লাগছে। মনে হচ্ছে – মনে হচ্ছে –
তুই কিছু একটা বলতে চাচ্ছিস। ঠিক আছে, আজ বলতে হবে না। আর একদিন বলবি।
আমার ইচ্ছা আপনার সঙ্গে কোনোদিন কোথাও যাই। যুদ্ধের সময় হারিয়ে যাওয়া যে মানুষদের আপনি খোঁজেন তাদের আমিও খুঁজব।
ঠিক আছে একদিন তোকে নিয়ে কোথাও যাব। তুই বিরিয়ানি খেয়েছিস।
জুয়েল মাথা ঝাঁকায়, না খাইনি স্যার।
তাহলে বাড়িতে নিয়ে যা। বাবা-মায়ের সঙ্গে মিলে খা। সুষমা ওকে আরও কিছু বিরিয়ানি দিয়ে দে।
আমার আর বিরিয়ানি লাগবে না। এতেই হবে। মায়ের হাঁড়িতে ভাত আছে। আমি যাচ্ছি।
জুয়েল বেরিয়ে যায়। নিঃশব্দে দরজাটা মুখে মুখে লাগায়। সিঁড়িতে ওর পায়ের শব্দ পাওয়া যায়। সুষমা বন্ধ দরজার দিকে তাকিয়ে বলে, ও কেমন করে এমন হলো ভাইয়া?
আমি হাত উপরের দিকে তুলে বলি, ঈশ্বরের দান।
ঠিক বলেছ। মাঝে মাঝে মনে হয় ও এক অলৌকিক বালক। ও বোধহয় বেশিদিন বাঁচবে না।
আমি সুষমার সঙ্গে কথা যোগ করতে পারি না। বসেই থাকি। কখনো এমন সময় হয় আমার। দ্বিতীয় কিছু ভাবতে অনেক সময় নেই। জুয়েলের কাছে যুদ্ধের কথা শুনে আলতাফ মাহমুদ আমার মাথায় জেগে ওঠে। ও এখন আর আমার বন্ধু শুধু না। ও আমার ইতিহাস। আমার স্বাধীন দেশ। আমি ওর গানের সুরে নিজেকে ভরাতে দেখি। আমার বিষণ্ণতা কাটতে থাকে।
সুষমা আমাকে হাত ধরে টানে, ওঠো ভাইয়া। খাবার রেডি করেছি। তোমার সঙ্গে দুপুরের খাবার খেয়ে আমি অন্য জায়গায় যাব।
তোর তাড়া আছে?
তা একটু আছে। তাছাড়া রাস্তার যানজটও মাথায় রাখতে হয়।
হ্যাঁ, যানজট এখন এই শহরের রিয়ালিটি। আমাদের জীবনযাপনকে নানাভাবে নিয়ন্ত্রণ করে। থাকগে। মনে হচ্ছে কোথায় আমার বাড়িতে আমি তোকে খাওয়াব, না তুই এসেছিস আমাদেরকে খাওয়াতে।
এসব কথা থাক ভাইয়া। এসো। উঠে পড়ো। আমি জানি তোমার খিদে পেয়েছে।
আমাকে প্লেটে বিরিয়ানি দিতে দিতে সুষমা বলে, কার কথা ভেবে তোমার মন খারাপ হয়েছে?
ছেলেমেয়েদের। ওরা কাছে থাকলে আমি আর একটু স্বস্তিতে থাকতে পারতাম। ওরা নেই বলে আমার কষ্ট দ্বিগুণ হয়। অভিমান হয় ওদের ওপর। আবার নিজের যুক্তির কাছে ফিরে আসি। ভাবি, হায় ওদের জীবনতো ওদের মতোই হবে। কেন আমি ঝামেলা করব। আমার জীবনের দায় আমার কাছেই থাকুক। হায় আমার ছেলেমেয়েরা গভীর দীর্ঘশ্বাস বেরিয়ে আসে আমার বুকের গভীর থেকে।
শুনতে পাই সুষমা বিড়বিড়িয়ে বলে, ছেলেমেয়ে! ও আমার দীর্ঘশ্বাস শোনেনি। ও আমার ছেলেমেয়ের কথা ভাবছে না। ওর বুকের ভেতরে অন্য শব্দ শুকনো পাতার মতো ঝরছে কারন ওর কোল জুড়ে কেউ আসবে না। ওর মনের বাসনা পূরণ হবে না। আমি ওর দিকে তাকাই।
বুঝতে পারি ওর গলা ভারী হয়ে এসেছে। জল জমেছে চোখের কোণায়। আমাকে বেগুন ভাজির টুকরা তুলে দিতে দিতে বলে, তোমরা সন্তানের আনন্দ পেয়েছ। আমার জীবনে সেটাও হলো না। ভাইয়া জীবনের হিসেব যে কত রকমের সেটা বুঝতে বুঝতেই বেঁচে থাকার অর্দ্ধেক রাস্তা পার হয়ে এলাম। দেখলাম যে একদিন ভালোবাসার কথা বলে কাছে এসেছিল নিজের স্বার্থের প্রয়োজনে সে কত নিষ্ঠুর!
আমার মাথা প্লেটের ওপর নেমে আসে। আমি আর সুষমার মুখের দিকে তাকাই না। বিরিয়ানির ছোট এক লোকমা মুখে পুরি। শুনতে পাই সুষমা বলছে, ওরা তোমার কাছে নেই। কিন্তু ওরা আছে। এটা কোনো গল্প না, সত্যি। ওদের এই থাকার জন্য তুমি আল্লাহর কাছে শোকর করো।
আমি এবার সরাসরি সুষমার দিকে তাকাই। বলি, ডালিয়া আমার কাছে আছে, কিন্তু কোথাও নেই। এটাও সত্যি। এমন অনেক শত সত্যির সঙ্গে আমাদের নিত্য দিনের ওঠাবসা।
এই কথাতো আমিও বলতে পারি ভাইয়া যে মবিন এই শহরে আছে, কিন্তু আমার কাছে নেই। এটাও সত্যি।
আমাদের জীবন জটিল সুতোর গিটঠু হয়েছে সুষমা – আমি কথা শেষ না করে প্লেটটা ঠেলে সামনে এগিয়ে দেই। হাত গুটিয়ে নেই। গ্লাসের পানি একটানে শেষ করি। অবাক হয়ে ভাবি, আমার প্রিয় বিরিয়ানি আজ গলা দিয়ে নামছে না কেন? কেমন করে যেন কথার চাতাল তৈরি হয়েছে এই ডাইনিং টেবিলে।
আমি স্যরি ভাইয়া। সুষমার চোখ ছলছল করে।
আমিও স্যরি। আমরা দু’জনে চাইনি কথাগুলো আমরা এভাবে বলব।
তাহলে তুমি থালাটা সামনে ঠেলে দিলে কেন? তুমি কি আমার উপর রাগ করেছ?
রাগ তো হয়েছেই। কারণ মবিনের সঙ্গে তোর সম্পর্ক চুকে গেছে আমার সঙ্গে ডালিয়ার সম্পর্ক –
থামো আর বলতে হবে না। জানি তোমাদের সম্পর্ক আরও গভীর হয়েছে। ভাবি অবচেতনে আছে তো কি হয়েছে, সম্পর্কের বন্ধনে তো আছে। না ভাইয়া?
সুষমা তীব্র দৃষ্টিতে আমার দিকে তাকায়। আমি প্লেটটা কাছে টেনে খানিকটুকু বিরিয়ানি মুখে পুরি। পরপর কয়েক লোকমায় বেশ খানিকটা খেয়ে ফেলি। সুষমার তীব্র দৃষ্টির আঁচ আমার মুখে এসে লাগে। আমি এক চুমুক বোরহানি খাই, পরে একটানে সবটাই খেয়ে ফেলি। আমার ভেতরে এক শীতল প্রবাহ বয়ে যায়। আমি সুষমাকে দুঃখ দিয়েছি একথা ভাবতেই আমার ভেতরটা খচখচ করে। দেখতে পাই ও বেশ মনোযোগ দিয়ে খাসির মাংসের একটি টুকরো ছিঁড়ছে। বিরিয়ানি মুখে পুরেছে কিনা তা আমি দেখিনি। বুঝতে পারি ওর মন খারাপ, দীর্ঘ সময় ধরে ওর মন খারাপের সঙ্গে আজকের একটুখানি সময় তার সঙ্গে যুক্ত হলো। নিজেকে অপরাধী ভাবার সঙ্গে সঙ্গে জোর করে নিজের মুখে হাসি ফুটিয়ে উৎফুল্ল কন্ঠে বলি, বিরিয়ানি দারুণ রেঁধেছিস। বোরহানিতে চুমুক দিয়ে ভাবলাম, তোর রান্নার তুলনা তুই একাই। মা কি তোকে নিজের হাতে শিখিয়েছিলেন?
সুষমা মৃদু হেসে বলে, তুমি আলোচনার বিষয়টি অন্যদিকে ঘোরালে। সম্পর্কের বন্ধনই জীবনের শেষ কথা নয় ভাইয়া। তোমাকেও মনে করতে হবে যে জীবনের বিস্তার অনেক বড় দিগন্ত ছুঁয়ে থাকে।
আমি দ্রুতকন্ঠে বলি, আমি জানি। আমাকে বোঝাতে হবে না। আয় আমরা এই দারুণ খাবার আনন্দের সঙ্গে খাই। আনন্দে ভরিয়ে দেই সময়। বলি, জয়তু বেঁচে থাকা।
সুষমা আমার দিকে সরাসরি তাকিয়ে বলে, আমার জীবনে আনন্দ নাই। তুমি চেষ্টা করছ আমার কষ্ট ভোলাতে। তোমার কন্ঠস্বরও স্বতঃস্ফূর্ত নয় ভাইয়া, খুব মেকী লাগছে। আজ তোমাকে জুয়েল বলেছে অন্যরকম লাগছে। ও আমাদেরকে ওর মনের ভাব বোঝাতে পারেনি। চেষ্টা করেছে। আসলেই তোমাকে মেকী লাগছে।
তা লাগতে পারে, তাছাড়া ডালিয়া যে অবস্থায় আছে তা দেখে আনন্দে থাকা যায় না। কিন্তু তুইতো বলেছিস এখনও তুই মবিনকে ভালোবাসিস। ভালোবাসাইতো আনন্দ সুষমা।
হ্যাঁ, ওকে আমি ভালোবাসার কথা বলি ঠিকই, পাশাপাশি এটাও জানি ও বলেছে আমার সঙ্গে কাটানো পুরো সময়টা ওর জীবনে জিরো। এমন মর্মান্তিক কথার মুখোমুখি হওয়া মানে ওর সঙ্গে কাটানো পুরো সময়টাই অপচয়। ডালিয়া ভাবি তোমাকে এমন কথা বললে তুমি কি বলতে ভাইয়া?
আমি ওর এ কথায় সাড়া দেই না। এমন নির্মম কথাটি আমাকে খুবই আলোড়িত করে। বুঝে উঠতে পারি না যে কি করে একজন মানুষ এমন কঠিন কথা বলতে পারে? মানুষের কৃতজ্ঞতাবোধও কি কখনো এভাবে শূন্য হয়ে যায়। প্রসঙ্গটি আলোচনায় না রাখার জন্য আমি মনোযোগ দিয়ে বিরিয়ানি মাংস আমার রুটিন খাবারের চাইতে বেশি খাই। কীভাবে খেতে পারি তাও আমি বুঝি না। আজ দুপুরের ডাইনিং টেবিল আমার সামনে দানবের পাহাড় হয়ে যায়। খেয়াল করি সুষমা বেশ অন্যমনস্ক, খাচ্ছে কিন্তু খাওয়াতে মনোযোগ নেই। বেঁচে থাকার জন্য খাওয়া প্রয়োনীয় কিছু নয়, উপলক্ষ মাত্র। এই মুহূর্তে সুষমা আমার সামনে শূন্যতার বলয়, ওখানে ঢোকা যায় না কিংবা ওই বলয়কে নিজের অনুভবে আপন করা যায় না। সুষমা এই মুহূর্তে আমার শৈশবের বোন, কাছে বসে বিনুনি গাঁথছে আর বলছে, ভাইয়া আমার এই বেণিতে কতগুলো চুল আছে বলতে পারবি?
আমি হাত গুটিয়ে বসে থাকি।
খাওয়া শেষ হলে সুষমাকে বলি, তোর জীবনে নতুন করে ভাবার সময় ফুরিয়ে যায়নি সুষমা। তোর সামনে অফুরন্ত সময়, যেতে হবে অনেক দূরে, মেঠোপথ মাড়িয়ে কিংবা কংক্রীটের সড়কে, দূরন্ত কোনো হিসেবের সংখ্যা মাত্র নয়। আমি আবার বলি, নতুন করে ভাবার সময়ে নিজেকে স্থির করতে হবে।
কি বললে? সুষমা বিস্ময়ে চমকে তাকায়। অন্যমনস্কতার কারণে হাতের ধাক্কায় গ্লাস কাত হয়ে পড়ে গেলে পানি গড়ায় টেবিল থেকে নিচে। আমরা দু’জনের কেউই পানির দিকে মনোযোগ দেই না। পানি গড়িয়ে আমাদের পায়ের পাতা ভিজিয়ে দেয়, টেবিলের ওপর গড়িয়ে নানা দিকে ছড়ায়।
আমি টেবিলের পানিতে বাম হাতের তর্জনি ডুবিয়ে বলি, অনেক ভেবে বুঝেশুনেই তোকে বলেছি সুষমা। মবিন যদি আর একটি বিয়ে করতে পারে তবে তুই পারবি না কেন? বেঁচে থাকার জন্য ভালোবাসার জায়গা খুঁজতে হয়। ভালোবাসার সরোবরে ফোটাতে হয় স্নিগ্ধ পদ্ম। কবিতার মতো কথা বলে আমি হো-হো করে হাসি। সুষমাও হাসে। হাসতে হাসতে বলে, আজ তাড়া আছে যাই। সামনে যেদিন আসব সেদিন ভালোবাসার পদ্মের কথা বলব।
আমি ভুরু উঁচিয়ে তাকিয়ে বলি, তাই?
হ্যাঁ, তাইতো। সুষমা দ্রুতহাতে টেবিলের প্লেট-বাটি গোছায়। রান্নাঘর থেকে ন্যাকড়া এনে টেবিলের পানি মোছে। বলে, আজ আমার যেতে হবে, তাড়া আছে?
কিসের তাড়া? আমি কৌতূহলী হয়ে উঠি।
কাজের, কাজের তাড়া। সুষমা রান্নাঘরে আসা-যাওয়া করে। আমি ওকে বলি, তোকে এসব করতে হবে না, আমি করব। তুই আমার একটা কথার জবাব দিবি?
বলো, তবে বেশি পার্সোনাল প্রশ্ন করবে না। আমি এসব প্রশ্নের উত্তর দেয়ার মুডে নাই।
বুঝেছি। আমি হো-হো করে হাসি, প্রাণখোলা হাসি। হাসতে আমার ভালো লাগছে।
আমি হাসতে হাসতে বলি, কেউ তোকে পছন্দ করেছে? তোর সঙ্গে সমঝোতা হয়েছে?
ও ঘাড় নাড়িয়ে বলে, সে রকমই।
সে রকম কী রে? বল করেছে। এই সময়ের নারী হয়ে তোর এত সংকোচ কেন? তাও আবার আমার সামনে, যে তোর বড় ভাই হলেও বন্ধুর মতো। বল তিনি কে? তোর অফিসের কেউ?
আমি এখন যাচ্ছি। পরে আসব।
ও আজ নিজের জিনিসপত্র গোছায় না। রান্নাঘরে টাল করে রেখে বেরিয়ে যায়। আমি খোলা দরজায় দু’হাত ছড়িয়ে দাঁড়িয়ে থাকি। সুষমা চলে গেছে, ভাবছি আমরাও কি কোনো নতুন সময় আসবে, যে সময়কে নিয়ে অন্য ভাবনায় ডুবে মনে করবো জীবনের বিস্তার অনেক – শৌর্যে, কর্মে, মগ্নতায়, দীপ্রতায়, আবেগে, অনুভবে, স্বপ্নে, মন্থরতায়? শব্দগুলো আমার সামনে হুড়মুড়িয়ে ঝরতে থাকে, আমি ভাবি আমি এক বিপন্ন মানুষ একজন অবচেতন নারীর নির্বাক উপস্থিতি আমার প্রবল অনুভূতি স্থবির করে রেখেছে। আমি দরজায় পিঠ ঠেকিয়ে দাঁড়িয়ে সিঁড়িটিকে দেখি। একটু আগে নেমে গেছে সুষমা, আবার কেউ উঠবে – ওঠানামা সিঁড়িকে কেন্দ্র করে আবর্তিত হয়, যেখানে সিঁড়ি নেই সেটি সরল পথ, হেঁটে যাওয়ার ধর্ম নিয়ে টিকে থাকে। এখন এই পথের রেখা আমার সানে, আমাকে সিদ্ধান্ত নিতে হবে যে কি আমি চাই? কোথাও কি যাব? কোথাও কি পাব কাউকে যে বলবে এই বয়সেও আমরা হাত ধরতে পারি? বলতে পারি যেটুকু পথ পেরিয়ে এসেছি তা যথেষ্ট নয়, যাওয়ার আরও জায়গা আছে। চলো যাই।
আমি দরজা বন্ধ করে ড্রইংরুমে এলে কাঁচের দেয়ালে ফুটে ওঠে আলতাফ মাহমুদ। হাসিমুখে হাত ওঠায়।
কেমন আছিস আরিফ? তোর বুকের ভেতর গানের শব্দে মনে হচ্ছে তুই বেঁচে থাকার স্বপ্নে তারার ফুল দেখতে যাচ্ছিস। আয় আমরা একসঙ্গে গান করি।
একসঙ্গে গান? আমিতো রবীন্দ্রসঙ্গীত গাই।
আমি অন্য গানের গায়ক হলে কি হবে রবীন্দ্রসঙ্গীত আমাদের সবার গান।
ও হা-হা করে হাসে। আমি জানি ওর হাসি ছড়াচ্ছে দেশের সবখানে। ও আমার ঘরের দেয়ালে ফুঠে আছে। আমার ঘর এখন হল অফ মিরর এফেক্ট। আমার শিল্প সাধনার কাঁচের আয়না। আলতাফ এখন আমার থেকে অনেক দূরে আছে, এ দেশের মাটিতে শায়িত আছে, কোথায় তা কেউ জানে না। মুক্তিযুদ্ধের সময় পাকিস্তান বাহিনী ওকে তুলে নিয়ে বন্দি করেছিল, নির্যাতন করে রক্ত ঝরিয়েছিল, তুব ও হার মানেনি। ও এখন ইতিহাসের পৃষ্ঠায় একজন অমর সুরকার শুধু নয় স্বাধীনতার বেদীতে জীবন দানকারী যোদ্ধা।
কথা বলছিস না কেন আরিফ?
ভাবছি আমি কি বেঁচে আছি?
তোর কন্ঠে তো এমন কথা শোভা পায় না রে। তুই কি খুব ক্লান্ত আরিফ?
তুই আমার প্রাণশক্তি মাহমুদ। তোকে বুকের ভেতর নিলে আমি নিজের সবটুকু খুঁজে পাই। মনে হয় আমার কোথাও কিছু হারায়নি।
হা-হা করে হাসে আলতাফ, অবিকল সেই হাসি যখন আমরা দুজনে রমনা পার্কের ভেতর দিয়ে হেঁটে যেতে যেতে কখনো গলা ছেড়ে দুই লাইন গান গাইতাম কিংবা কোনো গাছের নতুন ফুলের দিকে হাঁ করে তাকিয়ে থাকতাম। তোর দিকে মুখ ঘুরিয়ে বলতাম, কোনটা বেশি সুন্দর, এই ফুল না গানের সুর? তুই বলতি একটার সঙ্গে আরেকটা বাঁধা। সবই সুন্দর। ফুল-গাছ-মাটি-মানুষ সব। সবকিছুই এক তারে বাধা থাকে, একটি নড়ালে সুর কেটে যায়। জীবন এমন গভীর সাধনা আরিফ।
তোর সঙ্গে পারা যায় না। সঙ্গীত তোর সাধনা, বিস্তার, মানুষ-মাটি সব। বলতো ভবিষ্যতে তুই কি করবি?
কি আবার গানে সুর করব, গান শেখাব। ছেলেমেয়েদের গান শিখিয়ে বলব দেশের গান গাও।
তোর স্বপ্ন অনেক বড়।
ভবিষ্যতে তুই কি করবি আরিফ?
শিক্ষকতা করব। আর নিজের জন্য গান শিখব। অন্যের জন্য না। ঘরে গাইব, বন্ধুদের মাঝে গাইব, এই টুকুই। এর বেশিকিছু না।
বেশ। আমি গানের শিক্ষক, তুই হবি লেখাপড়ার শিক্ষক।
আমরা দুজনে একসঙ্গে হাসতাম। হাসতে হাসতে দেখতাম হাসির শব্দে ঝটপট উড়ে যাচ্ছে কোনো পাখি – মনে হতো দোয়েল কিংবা বুলবুলি। আকশের দিকে ঘাড় উঁচিয়ে তাকাতাম, দেখতাম উড়ে যাওয়া পাখি।
কি ভাবছিস আরিফ? আলতাফ চোখ বড় করে তাকায়।
আমাদের যৌবনের কথা। আয়নায় ওর দিকে তাকিয়ে আমি নিজেকেই উত্তর দেই। আমিতো জানি আমি ওকে খুঁজি। ফেব্রুয়ারি মাসে যখন ‘আমার ভাইয়ের রক্তে রাঙানো একুশে ফেব্রুয়ারি -।’ গান বেজে ওঠে তখন ওকে খুঁজে ফেরার পালায় একটি দাগ পড়ে, লাল রঙের দাগ – রক্ত এবং মৃত্যুর সঙ্গে সেই দাগের মাখামাখি। ভাবি, যে মানুষ ইতিহাস হয়ে যায় তাকে খুঁজে ফেরা যায় না। তাকে বুকের ভেতরে রেখে তার অর্জনে মাথা রাখতে হয়। আলতাফ মাহমুদের অর্জনে মাথা রাখলে আমার চারপাশের কাঁচের দেয়াল অদৃশ্য হয়। আমি নিজেকে দেখতে পাই সোফার ওপর মাথা রেখে পা গুটিয়ে রাখা অবস্থায়। নাকি আমি আর ও হেঁটে যাচ্ছি ঢাকা শহরের রাস্তায়, আমাদের সামনে খোলা প্রান্তর, প্রবল স্বদেশভূমি – আলতাফ মাহমুদ একসময়ে বলে, আরিফ আমরা কি পুরো দেশ দেখার জন্য এই শহর থেকে বের হবো? হেঁটে যাব কিন্তু, নিদেন পক্ষে একটা সাইকেলে চড়তে পারি, নয়তো গুরু গাড়ি কিংবা নদী পার হওয়ার জন্য নৌকায়? যাবি?
যাব, যাব – আমি চেঁচিয়ে গানের সুরে বলি।
তখন হাত বাড়াই, ছুঁতে চাই আলতাফকে, দেখি আমার হাতের ছোঁয়ার মধ্যে ও নেই। ওর প্রিয় মাতৃভূমির সবখানে পৌঁছে গেছে ও। আমার শূন্য হাত ওকে ছুঁতে পারবে না। শুনতে পাই ওর কন্ঠস্বর। বলছে, আমি তোর হাতের কাছেই আছি আরিফ, তোর বইয়ে, তোর গানে। তোর গুন্টারগ্রাসের ভেতরেও আছি। ঘরজুড়ে ওর হাসি শুনে আমার খুব ভালোলাগে। ওর এভাবে থাকাকে আমি নিজের বেঁচে থাকার সঙ্গে মেলাই। ভাবি, আসলেইতো ওর সামনে আর সীমান্ত নেই। ওর গানের ভুবনের অর্জন ওকে নিয়ে গেছে ইউনেস্কোর অফিস হয়ে বিশ্বভুবনে ‘আন্তর্জাতিক মাতৃভাষা দিবস’-এর ছায়ায়। ওর স্বাধীনতার জন্য জীবনদান উদাহরণ হয়েছে প্রতিক্রিয়াশীলদের বিরুদ্ধে লড়াইয়ে। হুররে, আমি চেঁচিয়ে উঠে নিজের হারমোনিয়াম নিয়ে আসি। আমার গানের সুর ছড়িয়ে যায় ঘরে।
সেই সুরের আবহে কাঁচের ঘরে ফুটে ওঠে আলতাফের মুখ। বলে, এখনো যুদ্ধাপরধীদের বিচার পাইনি। আমি যুদ্ধপরাধীদের বিচার চাই। আমি এই দাবি নিয়ে হেঁটে যাব পথে পথে।
থেমে যায় আমার গান।
আমি বলি, আমিও তোর সঙ্গে যাব। চিৎকার করে বলব, মানবতাবিরোধী অপরাধের জন্য আমি অপরাধীর বিচার চাই।
মিলিয়ে যায় আলতাফের মুখ। ভেসে ওঠে জনপদ – ভেসে ওঠে আমাদের হেঁটে যাওয়া। পথে পথে তৈরি হয় মানুষের স্রোত। আমি হারমোনিয়ামের ওপর কনুই রেখে গালে হাত দিয়ে বসে থাকি।
কতক্ষণ পার হয়েছে জানি না, খেয়াল করি ডালিয়াকে দেখাশোনা করার জন্য নার্স মেরিনা দরজায় দাঁড়িয়ে আছে। মেরিনা প্রতিদিন আসে। ডালিয়ার শারীরিক অবস্থা দেখে ডাক্তারের কাছে রিপোর্ট করে। ওকে দেখে আমি সোজা হয়ে বসি।
ও মৃদুস্বরে বলে, আসব স্যার?
আসুন। আপনার জন্য আমার দরজা দিনরাত খোলা। ঢোকার জন্য জিজ্ঞেস করতে হবে না।
না, মানে আপনার গান – শুনতে খুব ভালোলাগছিল। আমি কিছুক্ষণ দরজার ওপাশে দাঁড়িয়ে শুনছিলাম। আমি একটা কথা জিজ্ঞেস করব স্যার?
অবশ্যই জিজ্ঞেস করবেন। বলুন।
গান শুনে মনে হয়েছিল আপনার সামনে কেউ নেই কিন্তু আপনি তার জন্য গান গাইছেন।
হ্যাঁ, তার জন্যই গান। আমার বন্ধু আলতাফ মাহমুদ।
আলতাফ মাহমুদ! আমাদের একুশের গানের সুরকার। শহীদ মুক্তিযোদ্ধা।
আমার বুক ভরে গেল যে আপনি ওর কথা জানেন।
জানব না? এতবড় একজন মানুষ।
আমি মাথা নাড়ি, হ্যাঁ তাই। ওকে সবার জানতে হবে।
মেরিনা মাথা নেড়ে ডালিয়ার ঘরে যায়। আমি জিজ্ঞেস করতে পারিনা যে তুমি কেমন করে আমার বন্ধুর কথা জানলে, তোমাকে কে বলল ওর কথা? এখনতো আমরা দেশের মানুষের খোঁজ বেশি রাখি না। আমি থমকে যাই, ভাবলাম ভুল ভাবনায় ডুবে আছি আমি, এভাবে ভাবা আমার উচিত হয়নি। এমনতো হতে পারে যে ওর পারিবারিক শিক্ষা আছে, ও ছোটবেলা থেকে শিশু-সংগঠনের সঙ্গে যুক্ত ছিল। মায়ের হাত ধরে গান শিখতে যেত, কিংবা নাচ। ও হয়তো একুশের দিনে প্রভাতফেরিতে যেত, শহীদ মিনারে ফুল দিত এবং গলা ছেড়ে স্কুলের অনুষ্ঠানে গাইত ‘আমার ভাইয়ের রক্তে রাঙানো একুশে ফেব্রুয়ারি-’। দরজার কাছে এসে দাঁড়ালে দেখতে পাই ডালিয়ার চুল আঁচড়ে বেণী করছে মেরিনা। আমি ফিরে আসি ড্রইংরুমে, হারমোনিয়ামের ওপর দু’হাত রেখে চুপ করে বসে থাকি। আমার সামনে বায়ান্নো সালের রমনা পার্ক, উড়ে যাচ্ছে দোয়েল কিংবা বুলবুলি, তখন বসন্তের শুরু ফুটে আছে অজস্র রঙিন ফুল। আশ্চর্য এক চিরযৌবন বসন্ত আমাকে সজীব করে রাখছে। আমার বুকের ভেতরে অকারণ ধুকপুক শব্দ নেই।
কাজ শেষ করে ডালিয়ার ঘর থেকে বেরিয়ে আসে মেরিনা। ওর পরনে নার্সের পোশাক, ওকে আমি প্রতিদিনের কাপড়ে আমার বাসায় আসতে নিষেধ করেছি। আমি ফর্মাল ড্রেস চাই, যেন ডালিয়ার শরীরে হাত দিলেই ও টের পায় কেউ ওকে শিক্ষিত হাতে পরিচর্যা করছে, এটা কোনো আনাড়ি হাতের সেবা নয়। ডালিয়া জানবে কত যত্ন দিয়ে আমি ওর বেঁচে থাকার শেষ দিনগুলো এগিয়ে নিয়ে যাচ্ছি। আমি ঘড়ির দিকে তাকাই, এখনো সময় হয়নি। আটটার সময় ডালিয়াকে স্যুপ খাওয়াব। কাজটি আমি খুব যত্ন নিয়ে করতে পারি। আমার অভ্যাস হয়ে গেছে। আমি বাথরুমে ঢুকে সাবান দিয়ে হাত ধুতে থাকি। একজন অবচেতন মানুষকে নিয়ে পুরো বাড়ির প্রবল শূন্যতায় আমার অবস্থান। আমি ক্রমাগত নিজের ভেতরে ক্ষয়ের মধ্যে তলিয়ে যাচ্ছি, আমি কীভাবে বের হবো, এভাবে বেঁচে থাকা কি জীবন? শুনতে পাই ফোন বাজছে, ছুটে গিয়ে দেখি রায়নার ফোন। কন্ঠস্বর চেপে আসে, তারপরও গলা ঝেড়ে বলি, হ্যালো মা।
তুমি কেমন আছ বাবা?
আকস্মিকভাবেই আমি বলি, আমি বাঁচা-মরার সিঁড়িতে দাঁড়িয়ে আকাশ দেখছি।
তুমি কখনো এভাবে আমাদের সঙ্গে কথা বলোনি বাবা। তোমার মন কি ভালো নেই বাবা?
পাঁচ বছর ধরে তো আমি মনের সঙ্গে লড়াই করছি। আমার কি ভালো থাকার উপায় আছে? তোমরা এসে কি মায়ের দায়িত্ব নেবে?
কেমন করে আসব বাবা, রায়না কাঁদতে শুরু করে। কাঁদতে কাঁদতে বলে, তুমি এমন করলে আমি মরে যাব। আমি তোমার দিকে তাকিয়ে -। ও আর কথা বলে না। ফোন কেটে যায়। আমি বারান্দায় আসি। বারান্দায় রেলিং ধরে দাঁড়িয়ে থাকি। ফোনটা আবার আসে।
বাবা তুমি কি আমার সঙ্গে রাগ করেছ?
না রে মা, আমি নিজের সঙ্গে রাগ করেছি।
বুঝতে পারছি আজ তোমার মন ভালো নেই। সুষমা ফুপু আজকে আসেনি? ফুপুকে আসতে ফোন দাও। ফুপু এলে তোমার মন ভালো হবে।
ও আজই এসেছিল। আমাকে খাবার দিয়ে গেছে, তোর মাকে খাইয়ে গেছে। আমার রাতের খাবার ফ্রিজে রেখে গেছে।
বেলফুল কেমন আছে বাবা?
ও ভালো আছে, জুয়েলও। ওরা আছে বলেইতো দিন কাটাতে পারছি।
আমি জানি বাবা। তুমি ওদেরকে ভালোবাসো। আমাদের চেয়ে বেশি ভালোবাসো।
দূরে বসে অনেককিছু ভাবতে পারছিস দেখছি। আমি তো ওদের জন্য ওদেরকে ভালোবাসি না, নিজের স্বার্থে ওদেরকে ভালোবাসি। কারণ ওরা আমাকে আর তোর মাকে দেখেশুনে রাখছে। ওদের ছাড়া আমার অন্য কোনো উপায় নেই।
আমি যতক্ষণ কথাগুলো বলি রায়না চুপ করে শোনে। আমি থামলে মৃদুস্বরে বলে, আই লাভ ইউ বাবা। এই ভিনদেশে তোমার কথা মনে করে আমার বেঁচে থাকা পূর্ণ হয়। বাবা মাঝে মাঝে ভয়ে কুঁকড়ে থাকি। তুমি আছ বলে কথা বলতে পারি, না থাকলে কার কাছে আদরের জন্য মাথা নিচু করে দাঁড়াব।
আমি ওর কথা শুনে চুপ করে থাকলে ও আবার বলে, আই লাভ ইউ বাবা। কাল আমি তোমাকে আবার ফোন করব। আজ তোমার মন খারাপ, সেজন্য ঠিকমতো কথা বলতে পারছ না।
ভালো থাকিস মা। তোর জন্য অনেক দোয়া।
লাইন কেটে যায়। মোবাইলটা টেবিলে রেখে ডালিয়াকে দেখতে আসি, তাকিয়ে থাকি ওর দিকে। একদিন ওর সঙ্গে জীবনের সময়ে খুনসুটি ছিল – বাক-বিতন্ডা ছিল – ভালোমন্দের আলোচনা ছিল আজ কিছু নাই। তারপরও বয়ে যায় সময়। একদিন বেলি আমাকে জিজ্ঞেস করেছিল, মানুষ এমুন কইরা বাঁইচা থাহে ক্যান নানা? যে মানুষ তাকাইতে পারে না হের বাঁচামরা কি! এ প্রশ্নের উত্তর আমার কাছে নাই। বেলি আমাকে এমন প্রশ্নের উত্তর দিতে প্রায়ই বলে, আমি খেয়াল করেছি যেদিন ওর মন খারাপ থাকে সেদিন বেশি করে। আমি উত্তর না দিলে চোখ গরম করে বলে, মুই আর এই বাড়িতে আসমু না। এহানে আসতে মোর ভালালাগে না, ডর করে।
আমি মৃদু হেসে বলি, তুই আমাকে ভালোবাসিস না বেলফুল?
ও ফিক করে হেসে বলে, আপনের কাছ থাইকা বেলফুল শুনতে খুব ভালালাগে। নিজেরে ফুলের লাহান মনে অয়। কিন্তু মুই তো একডা পোকা, আমি নিজেরে ফুলের মতো নিমু ক্যান?
খবরদার তুই নিজেকে পোকা বলবি না। মার খাবি আমার কাছে আর কোনোদিন যদি শুনি।
আপনে মোরে কহনো মাইরবেন না। মুই ঠিকই জানি, না হইলে ফুল বিক্রি করা মাইয়ারে ঘরে লইয়া আসতেন না।
সে রাতে আমি বেলিকে স্বপ্ন দেখি। কাদামাটি থেকে কেঁচো তুলে ও কোঁচড় ভর্তি করে দৌড়াচ্ছে। বাতাসে ওর চুল উড়ছে, শুকনো পা-জোড়া কখনো বুঝি বাঁকা হয়ে যাচ্ছে। লিকলিকে হাত দিয়ে দু’হাতে আঁকড়ে ধরে আছে কোঁচড়। আমি ওকে দেখতে পাই কিন্তু ও আমাকে দেখে না। আমি হাঁ করে তাকিয়ে থাকি একটি উড়ন্ত বালিকার দিকে, যার কোঁচড় থেকে কেঁচো বেরিয়ে ওর শরীরের সবখানে ছড়িয়ে যাচ্ছে। একটুপরে ও আর বালিকা থাকবে না, একটি উড়ন্ত পোকা হবে। আমার ঘুম ভেঙে গেলে আমি অন্ধকারে তাকাই, জানালা দিয়ে রাস্তার আলোর খানিকটুকু আমার ঘরে ছড়িয়ে পড়েছে। আমি উঠে বাথরুমে যাই, পানি খাই। ঘুম আসবে না বুঝতে পেরে ড্রইংরুমে আসি। শুনতে পাই আলতাফের কন্ঠস্বর, মানুষ পোকা হবে না আরিফ। মানুষকে পোকা ভাবাও উচিত নয়। মানুষ মানুষই থাকবে বলে তো স্বাধীনতার স্বপ্ন দেখেছিলাম।
একই স্বপ্নতো আমিও দেখি রে বন্ধু। কিন্তু মাঝে মাঝে তল খুঁজে পাই না। স্বপ্নের মধ্যে পোকা খুঁজে পাই, ঘুণ পোকা বেঁচে থাকার সবটুকু কেটে ছারখার করছে। অবিরল ঝরছে কেটে-ফেলা গুঁড়োর কুচি। মাঝে মাঝে সেই কুচির গন্ধ আমাকে মর্মাহত করে, তখন আমি দুহাত বাড়িয়ে শুধু তোকেই খুঁজতে থাকি বন্ধু। তোর মতো সাহসী, তোর মতো বীর যোদ্ধা, দেশের জন্য একশোভাগ ভালোবাসায় স্নাত মানুষ, যে যোগ্য হাতে ঠিক করবে মানবিক চেতনার জয়গা। বন্ধু তুই আমাকে বল কোথায় আছিস তুই, আমি ফুল দিয়ে ছেয়ে দিতে চাই তোর শুয়ে থাকার জমিনটুকু। বন্ধু পাব কি তোর খোঁজ?
পাবি। শুনতে পাই ওর কন্ঠস্বর, যে কন্ঠস্বর যৌবন কাল থেকে শুনেছি – শুনেছি কথায়, সঙ্গীতে শাসনে, দ্রোহে, স্লোগানে, মিছিলে, ঘরে – কোথায় না?
তুই যেটুকু চিন্তা করেছিস তার সবখঅনেই তো আমি আছি। বন্ধু এখন আমাকে আলাদা করে খুঁজবি? খুঁজিস না। শুধু যুদ্ধাপরাধীদের বিচার হলে বুঝবি তোর খোঁজা শেষ হয়েছে। থেকে যায় কন্ঠস্বর, বাড়ে আমার বুকের ধুকপুকি। আমার দুই ছেলেমেয়েকে স্বরণ করার চেষ্টা করি। ওরা দূরদেশে নিরীহ জীবনযাপন করছে, আমার নতুন ভাবনায় ওদের কোনো যোগ নেই – কিন্তু ওরা ইতিহাসের সঙ্গে সম্পৃক্ত। যুদ্ধাপরাধীদের বিচারের রায়ের অপেক্ষায় আছে – দু’জনেই ইন্টারনেটে বিষয়টির খোঁজ রাখে। আমি স্বস্তির নিশ্বাস ফেলি। আমার বেঁচে থাকা পূর্ণ হয়ে যায়। আমি সোফায় বসে ঘুমিয়ে পড়ি। একঘুমে রাত কেটে যায়।
মাসখানেকের মাথায় একদিন বিকেলবেলা সুষমা হঠাৎ করে আসে। বলে, হঠাৎ এলাম। আসার কোনো প্ল্যান ছিল না। এদিক দিয়ে যাচ্ছিলাম ভাবলাম ভাবিকে দেখে যাই।
তোকে একদম অন্যরকম লাগছে। উৎফুল্ল। আমাকে বলার মতো কোনো খবর আছে। সেদিন একটু বলেছিলি মাত্র।
আগে ভাবিকে দেখে আসি। ভাবির গায়ে পারফিউম ছিটিয়ে আসি।
সুষমা আসার পর থেকে দাঁড়িয়েছিল, বসেনি। দ্রুত পায়ে ডালিয়ার ঘরে যায়। ওর শরীর থেকে পারফিউমের গন্ধ ভেসে আসছে। আমি জানি দীর্ঘদিন এই বাড়িতে ও গায়ে পারফিউম লাগিয়ে আসেনি, অন্তত আমার সামনেতো আসেইনি। হয়তো অফিসে বা কোনো পার্টিতে পারফিউম লাগাতে পারে, যেটা আমি জানি না। আজ ওর পারফিউমের গন্ধে আমি নড়েচড়ে বসি, ভাবি ওর হয়তো নতুন দিনের সূচনা হয়েছে। তাই ওর আছে বুকভরা আনন্দ। পারফিউমের ব্যবহার সে আনন্দের প্রকাশ। আমি খুশি হই। ওর ফিরে আসার অপেক্ষায় থাকি। ভাবছি,ও ডালিয়ার কপালে হাত রাখছে। চুল ঠিক আছে কিনা দেখছে। ওর বালিশের পাশে একটি লাল গোলাপ রেখেছে। ও এলে এমনই করে। এখন ডালিয়াকে স্যুপ দেয়ার সময় নয়, নইলে ও স্যুপ দিত ডালিয়ার নলে। আমি যে শূন্যতায় নিজেকে ডুবিয়েছিলাম সেখান থেকে বেরিয়ে আসতে পেরেছি। ভাবি, ওর মতো আমারও সামনে নতুন দিন আসছে, আমিও হয়তো খুঁজে পাব গানের কোনো নতুন কলি, বেজে উঠবে হারমোনিয়াম। আমি বেলফুলকে গান শেখাব। ও অনেক দিন আমাকে বলেছে, নানা আমারে গান শেহান। গান শিখতে মোর খুব ভালালাগে। নানা আমারে গান শেখাইবেন?
সেদিন আমি ওকে বলেছিলাম, হ্যাঁ তোকে আমি গান শেখাবো। কিন্তু আর শেখানো হয়নি। ও কাজ শেষ করে দৌড় দিয়ে চলে যায় রাস্তায় ফুল বিক্রি করতে। গান শেখার চেয়ে ফুল বিক্রি ওর কাছে জরুরি কাজ। ফুল বিক্রি করে টাকা নিয়ে যেতে হয় বাড়িতে। এই মুহূর্তে ওর গান শেখার আগ্রহ আমাকে চাঙ্গা করে। আমি ভাবি, ওর বেতনের টাকা কিছু বাড়িয়ে দিয়ে ওকে গান শেখানোর জন্য আটকাবো। ওর সুরেলা কচিকন্ঠ এই বাড়ির আনাচে-কানাচে আটকে থাকবে, ঠিক মাকড়সার জালের মতো, কিংবা তেলাপোকার দৌড়ে বেড়ানোর মতো, তখন এই বাড়ির কোনোকিছুতে ওর আর ভয় থাকবে না।
সুষমা আমার কাছে এসে বসে। বলে, ভাইয়া কি ভাবছো?
ভাবছি তোর পারফিউমের কথা। গন্ধটা খুব মিষ্টি। আমাকে আচ্ছন্ন করে রেখেছে। বলতে পারিস মগ্ন হয়ে বসে আছি। কোথায় পেয়েছিস এই সুগন্ধী?
তৈমুর দিয়েছে। সুষমার শারীরিক স্নিগ্ধতায় চাঁদনি রাত নেমে এসেছে, মনে হচ্ছে ও এক আশ্চর্য নারী, যার শরীরজুড়ে পৃথিবীর সবটুকু মোহনীয় মুগ্ধতা এই মুহূর্তে আমার ঘরে। আমি আমার সামনে দাঁড়িয়ে থাকা এক অপরূপ নারীকে দেখি যাকে আমি কখনো দেখিনি।
কি হলো ভাইয়া? তুমি কি অন্যকিছু ভাবছ?
ভাবছি বেলফুলকে গান শেখাব।
বেশতো, ভালো কথা। পথশিশু মেয়েটি নতুন জগৎ পাবে।
ঠিক তোর মতো কি? তুই যেমন পেয়েছিস? ভালো হবে না?
খুব ভালো হবে ভাইয়া। ও নতুন জগৎ পাবে। তুমিও নতুন কাজ পেলে, সারাদিন একা একা থাকার খানিকটুকু পূরণ হবে।
ওর কথায় আমি গভীর নিশ্বাস ছাড়ি। সুষমা আমার মুখোমুখি বসে। বলি, তোর কি যাবার তাড়া আছে? নাকি বসবি কিছুক্ষণ? তোর জন্য আমি চা বানাব। ফ্রিজে পেস্ট্রি আছে।
ঠিক আছে আজ তোমার হাতেই চা খাবো। তুমি আমাকে চা-স্ন্যাক্স দিচ্ছ রোজকার মতো আমি তোমাকে দিচ্ছি না।
কাজতো উল্টোতেই হবে। ডালিয়া আবচেতন হয়ে গেলে আমিতো ঘরের কাজ শিখেছি। আজ তৈমুরের গল্প শুনব। ও কি তোর অফিসের কেউ?
না, আমার অফিসের কেউ না। পাশ করার পরে বিশ্ববিদ্যালয়ের অধ্যাপক ছিলেন। পিএইচডি করতে বিদেশে যান। তারপর আর দেশে ফিরেননি। আমেরিকাতেই থেকে যান। তবে দেশে ফিরতেন প্রায়ই।
তোর সঙ্গে কোথায় দেখা হলো?
তিনি আমার প্রতিবেশি। রোজই দেখা হয়, আমি যখন সকালে হাঁটতে বের হই তখন।
আমি হা-হা করে হেসে বলি, বাহ দিনের প্রথম আলোয় ফুরফুরে বাতাস গায়ে মেখে স্নিগ্ধ আমেজে -। চমৎকার শুরু। তো কতদিনের ঘটনা রে?
মাস তিনেক। সুষমার লাজুক ভঙ্গি আমার বেশ লাগে, মনে হচ্ছে আমি তরুণি সুষমার মুখোমুখি হয়েছে। জিজ্ঞেস করি, তৈমুরের আর কে আছে?
স্ত্রী মারা গেছে বছর দু’য়েক আগে। দুই ছেলে, ওরা আমেরিকাতেই থাকবে। দুজনেই বিদেশি বিয়ে করেছে। একজনের বৌ পোল্যান্ডের, আর একজনের বৌ মেক্সিকোর। দু’জনেরই দু’টো মেয়ে আছে। ঢাকায় যে ফ্ল্যাটে তৈমুর থাকেন সেটা তার নিজের। আমার সঙ্গে পরিচয় হওয়ার পরে বলেছেন আমেরিকায় আর ফিরবেন না।
তুই কি ভাবছিস রে? এত দেখছি সরাসরি প্রস্তাব।
আমি এখনো কিছু ভাবিনি ভাইয়া। সিদ্ধান্ত কি নেব সেজন্য সময় নিচ্ছি। তোমারও অনুমতি লাগবে তো -। নাকি?
আমি হাসতে হাসতে বলি, তুই ভেবেছিস রে। তোর চোখমুখের ভাষা ভাবার কথাই বলছে। তোর সিদ্ধান্ত নেয়া হয়েছে। কংগ্রাচুলেশনস সুষমা। আমি খুব খুশি হয়েছি। একদিন আমার কাছে নিয়ে আসবি তৈমুরকে। চুটিয়ে আড্ডা দেব তিনজনে। তৈমুরকে গান শোনাব। ও কি গান শুনতে ভালোবাসে? আচ্ছা ঠিক আছে আমি জিজ্ঞেস করে নেব। বিয়েটা আমার বাড়িতে হবে। সব ববস্থা আমি করব। ওর ছেলেরা বাবার বিয়েতে এলে সেটা একটা দারুণ ঘটনা হবে।
ভাইয়া -। সুষমা টেনে উচ্চারণ করে। আমার চাইতে তোমার খুশি অনেক দেখছি।
তুই খুশি প্রকাশ করছিস না, আমি করছি। ক্ষতি নেই, খুশি প্রকাশ হলেই হয়।
তুমিতো কিছুই জানতে চাইলে না। আগেই বিয়ের কথা বলছ, মনে হচ্ছে বিয়ে আমার নয় তোমার।
কি বললি? আমি চমকে ওর দিকে তাকাই। বুকের মধ্যে গুড়গুড় করে শব্দ, বিয়ে আমার নয় তোমার।
সুষমা হাসতে থাকে। হাসতে হাসতে আবার বলে, তুমিতো ঠিক করে কিছুই জানতে চাইলে না?
আমার তো জানার দরকার নেই। জানবি তুই, বুঝেশুনে পা ফেলবি, তারপর সিদ্ধান্ত নিবি। আমি হবো অনুষ্ঠানের আয়োজক। ঠিক আছে? তবে হ্যাঁ, অনুষ্ঠানের আয়োজনের আগে তৈমুরের সঙ্গে দেখা করতে হবে। যেদিন তুই ওকে এই বাড়িতে নিয়ে আসবি সেদিন আজকের পারফিউম শরীরে ছড়িয়ে আসবি। ঠিকতো?
আমি আলতো করে ওর ঘাড়ে হাত রাখি। বলি, তোকে কি আমি বিব্রত করেছি সুষমা?
মোটেই না। এমন কথা তুমি বলতেই পার। আমরা সাত ভাইবোন। তোমার সঙ্গে আমার মনের টান বেশি। অন্যদেরকে কথাটাতো তোমাকেই জানাতে হবে ভাইয়া।
গুড। আমি খুব খুশি হয়েছি। চল ডাইনিং টেবিলে বসে আরও কথা বলব।
তুমি যাও। আমি কফি বানিয়ে আনছি।
দেখতে পাই ওর মুখে খুশির আভা। ভাবি, এবার ও মবিনকে একটা জবাব দিতে পারবে। একজন মানুষের জীবনে জিরো সময় বলে কিছু থাকতে পারে তা আমার ভাবনায় আসে না। আমি অপমানিত বোধ করি। আগেও করেছি। কিন্তু নিজের মনোভাব সুষমার কাছে প্রকাশ করিনি। আজ প্রাণখোলা ডাকের সাড়া পাচ্ছি। আমার বুকের ভেতরে তোলপাড় করে ওঠে সময়। আমার সময় ডালিয়ার সঙ্গে। আমার সময় ভালোবাসার সঙ্গে। আমি ডাইনিং রুমের দেয়ালের আয়নায় আমাকে আর ডালিয়াকে দেখতে পাই। পশ্চাশ বছরেরও বেশি সময়ে আগের আমরা। বিশ্ববিদ্যালয়ের কোয়াটারে উঠেছি, মনের আনন্দে ঘর সাজাচ্ছি, এটা-ওটা কিনে আনছি। ড্রইংরুমের নতুন সোফায় বসে ডালিয়া আমার আঙুল মটকাতে মটকাতে বলেছিল, বিয়ের দু’বছর পরে আমরা নতুন একটি ফ্ল্যাটে এলাম। বেশ লাগছে, মনে হচ্ছে নতুন জীবন শুরু হলো।
জুয়েল রান্নাঘরে ঢোকে। ওর জন্য একটি গ্লাস ও প্লেট আলাদা করা আছে। বেলির জন্যও আছে। যে বুয়া রান্না করে তারজন্য নেই। যে কাপড় ধোয়ার কাজ করে তারজন্যও না। ওরা জানে এই বাড়িতে ওদের জন্য আলাদা জায়গা আছে – সে জায়গায় পুষি বেড়ালের ম্যাঁও আছে, নেংটি ইঁদুরের কুচকুচি আছে, আরশোলার ওড়াউড়ি আছে, মাকড়সার বাসা বুনন আছে – আর কি? জুয়েল একমুহূর্তে ভাবে, বোঝে আরও অনেক কিছু, কিন্তু সে ভাবনা ওর একার নয়। ও সুষমার দিকে তাকায়। চেহারায় ক্লান্তির ছাপ নেই, খুশির আভা আছে, বুঝতে পারে না খুশিটা কেন? থাক, বোঝার দরকার নেই, প্রয়োজনের বাইরে ও কেন আর একজনের খুশি-অখুশি মাথার ভেতর ঢোকাবে? জুয়েল রান্নাঘরের দরজায় দাঁড়িয়ে থাকে। সুষমা ডাইনিং টেবিলের ওপর খাবারের বক্সগুলো খোলে। প্রতিটি বক্সের ঢাকানা খুলে টেবিলের ওপর গোছায়। জুয়েলের দিকে তাকিয়ে বলে, তোর প্লেট নিয়ে আয় জুয়েল। জুয়েল ওর প্লেট নিয়ে এলে ওকে প্লেট ভর্তি করে বিরিয়ানি দেয়। মাংসের রেজালা দেয়। জিজ্ঞেস করে, বেগুনের দোলমা দেব রে?
না, না আর কিছু দেবেন না। এর অর্ধেক খাবার আমি পলিথিনের করে মায়ের জন্য নিয়ে যাব। মা খুব খুশি হবে। বলবে, ছেলেটা আমাকে ছাড়া ভালো কিছু খেতেই পারে না। মা যখন এমন কথা বলে, তখন মাকে পরীর মতো দেখায়। মায়ের চুলগুলো সব অমার সামনে বকুল ফুল হয়ে যায়। মাথাভর্তি বকুল ফুল দেখে আমি আমার জন্মের কথা ভুলে যাই।
তুই যে কেমন করে এতকিছু ভাবতে পারিস তা আমি বুঝি না। তুই একটা অন্যরকম ছেলে। আমি এমন ছেলে দেখিনি রে জুয়েল। আমরাতো জানি তোর মা তোকে খুব ভালোবাসে। তোর দুই দিদিরতো বিয়ে হয়ে গেছে না রে?
হ্যাঁ, খালামণি। ওরা খুব ভালো আছে। দুই বোনের দু’টো বাচ্চা আছে। ওদের বাড়িতে গেলে বাচ্চা দু’টো আমাকে ছাড়তেই চায় না। জোর করে বের হয়ে আসলে ওরা কেঁদে বাড়ি মাথায় তোলে।
কথা বলে লাজুক হাসিতে নিজেকে ভরিয়ে তোলে ও। একই ভঙ্গিতে সুষমার দিকে তাকালে সুষমা ওর আনন্দ উপভোগ করে, ভাবে বিয়ের পরপরই ওর একটি বাচ্চা হলে ও হয়তো জুয়েলের কাছাকাছি বয়সের হতো, জুয়েলের ভেতরে খুঁজে পাওয়া আনন্দ ও নিজের সন্তানের মাঝেই পেতো, ছেলে বা মেয়ে যেই হোক না কেন। ওর চোখে পানি এসে পড়ে তারপরও নিজেকে নিয়ন্ত্রণ করে মৃদু হেসে বলে, ওরা তোকে বিয়ে দেবে না?
বিয়ের কথায় ও লজ্জা পায় না। প্রবলভাবে মাথা নেড়ে বলে, আমি ঠিক করেছি যে বিয়ে করব না। একটি কঠিন সিদ্ধান্ত নিতে পারার তারুণ্যে ও এখন কঠিন-চোয়ালের যুবক। বদলে যায় ওর চেহারা।
সুষমা আবারও মুগ্ধ চোখে দেখে ওকে। এক মেধাবী ছেলে। ওর চিন্তায়-প্রকাশে কখনোই মনে হবে না যে ওর বিদ্যালয়ের শিক্ষা নেই। আমি দূর থেকে সুষমা আর জুয়েলের আলাপ শুনি। জুয়েলের মেধা নিয়ে আমার সংশয় নেই। বুঝতে পারি ও দারুণ মেধাবী, শুধু পড়ালেখার সুযোগ পায়নি। ওকে নিয়ে আমার ভাবনার শেষ নেই। সুষমার কথার প্রসঙ্গ ধরে বলি, কেন রে, বিয়ে করবি না কেন? এর আগে আমি কখনো ওকে এ ধরণের প্রশ্ন করিনি। ইচ্ছে করেই করিনি ভেবেছি, ওর আর কিইবা বয়স হয়েছে। ও আমার দিকে তাকিয়ে থাকে। আমি আবার প্রশ্ন করি, বিয়ে করবি না কেন? জীবনের সবকিছু গুছিয়ে চলতে হবে। বাউন্ডেলে হতে পারবি না। আমার কাছে থাকলে আমার কথা শুনতে হবে। খালামণির কথাও শুনতে হবে।
কি হবে বিয়ে করে স্যার? যে কদিন বাঁচি সে কদিন একা একা থাকব। বাবা-মা মরে গেলে আমি পথে বেরিয়ে যাব স্যার।
সুষমা নরম কন্ঠে বলে, এসব কি বলছিস তুই?
আমি এমনই ভেবে রেখেছি। যেটুকু আয়-রোজগার করি তা দিয়ে সংসার হবে না। সংসারের কথা ভাবতে আমার ভালোলাগে না।
তোর বাবা-মা জানে? তারা জানলে খুব দুঃখ পাবে। তারাতো চাইবে ছেলের বিয়ে হবে। ঘরে নাতি-পুতি আসবে।
না, তাদেরকে কখনো বলি না।
তারা তোকে বিয়ের কথা বলে না?
বলে। আমি বলি, আগে তোমাদের জন্য একটা বাড়ি বানাব। তারপর নিজের কথা ভাবব। মা খুব রেগে যায়। বলে, আমাদের জন্য বাড়ি বানাতে হবে না। তোকে বিয়ে দিয়ে বউ নিয়ে বাড়িতে উঠব আমরা। ওটা তোর বউয়ের বাড়ি হবে।
আমিও তাই মনে করি। বাড়ি কি সোজা কথা। আমার ভাইয়া বিশ্ববিদ্যালয়ের চাকরি শেষ করার পরে রিটায়ারমেন্টের টাকা পেয়েছে তাই দিয়ে এই ফ্ল্যাট কিনেছেন।
জুয়েল হাসতে হাসতে বলে, স্যারের চেয়ে কঠিন কাজ আমি করব। রাস্তার ধারে বসে জুতা সেলাই করে বাড়ি বানাব।
আমি হা-হা করে হাসতে হাসতে বলি, তুই আমার চেয়ে সাহসী ছেলে। এজন্যইতো তোকে আমার ভালোলাগে।
সুষমা খাবারের থালাটা ওর হাতে দিয়ে বলে, নে। খেয়ে ফেল। ভাইয়া তুমি কি এখন খাবে?
আমি তোর সঙ্গে খাব। তুই এখন খাবি?
ঠিক আছে। চলো খেয়ে ফেলি। অফিসের কিছু কাজ বাড়িতে নিয়ে এসেছি। গিয়ে সেগুলো শেষ করতে হবে। তুমি বোস। আমি হাতমুখ ধুয়ে আসি।
আমি ডাইনিং টেবিল সাজাই। প্লেট-গ্লাস আনি। সুষমার খাবারের বাটি একটা একটা করে ওভেনে ঢুকিয়ে খাবার গরম করি। ডালিয়া সুস্থ থাকতে এসব কাজ আমি ডালিয়ার সঙ্গে করতাম। ও খুশি হতো। বলতো এমন পুরুষ মানুষই আমি চাই। যার চিন্তা স্বচ্ছ। যার ভাবনায় দ্বিধা নাই। হায় ডালিয়া, আমাদের প্রবল সমতার জীবনে এখন গভীর ফাটল। পানির তোড়ে ভেসে যায় ঘরবাড়ি। আমি একা মানুষ দিনের প্রহরে আলোর রেখা দেখি না। মাঝে মাঝে মনে হয় রাস্তার পাশে বসে জুতো সেলাই করে যাচ্ছি। আমার সুঁই-সুতোয় কোনো জুতোই জোড়া লাগে না। ফাঁক হয়ে থাকে। লোকেরা দেখতে পায় না। খুশি মনে জুতো পায়ে বাড়ি যায়। ডালিয়া, আমি এখন তুষের আগুন। ধিকিধিকি জ¦লছি। তোমার সঙ্গে কোনোকিছু শেয়ার করতে না পারাই আমার জীবনের সবচেয়ে বড় পরাজয়। তুমি কি আমার অসহায়ত্ব বুঝতে পার ডালিয়া! আমি ডাইনিং টেবিল রেডি করে নির্দিষ্ট চেয়ারে বসে সুষমার জন্য অপেক্ষা করি। ডাইনিং রুমের চারদিকের কাঁচের দেয়ালে ভেসে ওঠে ডালিয়ার যৌবনকালের ছবি। ঘর গোছাচ্ছে। ডাইনিং টেবিল ভর্তি খাবার। নিজেই রান্না করেছে। তরকারির বাটি থেকে ভাঁপ উঠছে। আর আমাকে ডাকছে, মেঘপাখি খেতে আস। নইলে সব ঠান্ডা হয়ে যাবে। ছেলেমেয়েরা ইউনিভার্সিটিতে। বাড়িতে আর কেউ নেই। কাজের মেয়েটি ওর গাঁয়ের বাড়িতে গেছে। আমি ভাবছি, খেতে না গেলে কি হয়? আমার পরীক্ষার খাতা দেখতে হচ্ছে। এই সময় খাতা রেখে উঠে যাওয়া মানে মিস ইউজ অফ টাইম। আমার রাগ হয়। আমি আরও গভীর মনোযোগ দিয়ে খাতা দেখায় মগ্ন হয়ে যাই। ভুলে যাই যে ডালিয়া আমাকে খেতে ডেকেছে। তারপর যা হবার তাই হয়। দু’দিন কথা বলা বন্ধ। তৃতীয় দিনে রায়না বলে, তোমাদের কি হয়েছে মা? বাড়িতে দম আটকে আসছে। কোথাও কোনো বাতাস নেই।
ডালিয়া অবাক হয়ে মেয়ের দিকে তাকায়। কিছু বলে না। রায়না আবার বলে, আমার চোখকে ফাঁকি দিতে পারবে না। আমি বুঝতে পারছি তোমাদের কিছু হয়েছে।
বুঝতে পারলেতো ভালোই। যা বুঝেছ তা নিজের মধ্যে রাখ। জিজ্ঞেস করে কেন বাড়ি মাথায় তুলছো।
রায়না চেঁচিয়ে বলে, বাড়িতে একটা কিছু ঘটলেতো বাড়ি মাথায় তুলবই। আমি বাড়ির একজন বাসিন্দা। যেটুকু বুঝেছি তা আমার কাছে শেষ কথা না। তোমার কাছ থেকে শুনতে হবে। নইলে বোঝাটা ঠিক হবে না।
আমি হাসতে হাসতে বলি, এটাও কি তোর রিসার্চের অংশ মা?
বাবা আমাকে ফাঁকি দিতে পারবে না। তুমি আমার প্রশ্নের উত্তর দাও। না, এটা কোনো রিসার্চ না। এটা ইমোশনের জায়গা। মানুষের ইমোশনে ঘা লাগলে সেটা রঙ বদলায়। অন্যরা তা বুঝতে পারে না।
ডালিয়া হাসতে হাসতে বলেছিল, আমাদের মেয়েটার অনেক বুদ্ধি। ও আমাদের চেয়ে বেশি বোঝে। ওর সঙ্গে পারবে না।
রায়না রেগেমেগে বলে, বুঝেছি তোমাদের কাছ থেকে উত্তর পাব না। আমি গেলাম। মনে রেখো এরপর যদি তোমরা কথা বন্ধ রাখ তাহলে আমি এই বাড়িতে থাকব না।
আমি হো-হো করে হাসতে হাসতে বলি, যেদিকে দু’চোখ যায়, সেদিকে যাব। ঠাঁই কোথাও না কোথাও মিলবে।
সেখানেও মন খারাপ করে দেয়ার আচরণ পাবি না। মানুষ তো মানুষই। ফেরেশতা না।
আমি সব মানুষের আচরণ দেখতে যাব না বাবা। আমার সামনে মানুষ দু’জন, আমার বাবা আর মা।
মেয়ের কথায় ডালিয়া হাসিতে ভেঙে পড়ে। মায়ের হাসির শব্দ মাথায় নিয়ে ঘর ছাড়ে রায়না।
আমি বুঝেছিলাম ডালিয়ার রাগ ভেঙেছে। ওর হাসিতে নদীর স্রোত ধ্বণিত হচ্ছে। এই ধ্বণি আমার খুব প্রিয়। আমি বুঝতে পারি তখন যে ডালিয়া আবার নিজের ফর্মে এসেছে। যে অভিমান কিংবা অভিযোগ নিয়ে আমার বিরুদ্ধে দাঁড়িয়েছিল সে বাঁধটি ভেঙে গেছে। এভাবে ও আমার জীবনে নদী হয়। নদীর সবটুকু অনুষঙ্গ নিয়ে।
রায়না আবার ফিরে এসে বলে, তোমরা আমার প্রশ্নে উত্তর দিচ্ছ না কেন?
মেয়েটির মাথায় একটা কিছু ঢুকলে ওখান থেকে ও কিছুতেই সরে আসে না। আমার এমন কথায় রায়না আমার দিকে ভুরু কুঁচকে তাকায়। কোমরে হাত দিয়ে এমন ভঙ্গি করে যে উত্তর না দেয়ার অপরাধের জন্য ও আমাকে ক্ষমা করবে না।
ডালিয়া আমার দিকে তাকিয়ে বলে, সেজন্যইতো ও আমাদের বুদ্ধিমতী মেয়ে।
ছোটবেলা থেকেই ও বুদ্ধিমতী। পাঁচ বছর বয়সে ও একবার আমাকে বলেছিল, বাবা তুমি আমাকে খুকুমণি ডেক না। খুকুমণি শুনলে আমি অনেক ছোট্ট হয়ে যাই। আমি অনেক বড় হয়েছি না বাবা?
রায়না কোমরে হাত দিয়ে দাঁড়িয়ে একই ভঙ্গিতে বলে, তোমরা আমার প্রশ্নের উত্তর দিচ্ছ না। আমার মাথার ভেতরে ভূমিকম্প শুরু হয়েছে। চারদিক ভাঙছে।
ডালিয়া অন্য কথায় না গিয়ে বলে, বুঝতে পারছি তুমি এখন আমাদের ছোট্ট রায়না। তুমি মোটেই বড় হওনি। তাহলে শোন ছোট্ট খুকু, দু’দিন আগে দুপুরবেলা আমি তোর বাবাকে খেতে ডেকেছিলাম। তোর বাবা টাইমমতো খেতে আসেনি। খাতা দেখায় ডুবেছিল। তাই আমি রাগ করেছিলাম।
রায়না হাসতে হাসতে কাঁচের ঘরের আয়নায় প্রতিফলিত হয়েছিল। আমি ওর ভিন্ন রকম হাসি শুনেছিলাম। ও একসময় হাসি থামিয়ে বলেছিল, মায়ের অভিমান ঠিক ছিল বাবা। তুমিতো খাতাগুলো রেখে উঠতে পারতে। খেয়েদেয়ে আবার এসে বসতে। তোমার কাজের কোনেই ক্ষতি হতো না।
মানুষের দিন কি ঘড়ি? ঘড়ির কাঁটার মতো টিকটিক করে চলতে হবে? মানুষইতো সময়ের ওলোটপালোট করবে, যেমন খুশি তেমন। নইলে মানুষের ইচ্ছা পাখা মেলবে কেমন করে?
ঘড়ি ঠিকমতো না চললেতো কাঁটা বন্ধ হয়ে যাবে বাবা।
মাঝে মাঝে কাঁটা একটু-আধটু সময় বন্ধ হবেই, তারপর আবার তোর মায়ের নদীর স্রোতের মতো হাসি শুনতে পাব।
এবার ইশতিক সামনে এগিয়ে আসে। তালি বাজাতে বাজাতে বলে, বাবার কথাই সবচেয়ে বড় কথা। রাগও থাকবে, নদীর স্রোতেরও থাকবে। মাগো, তুমি আমার সোনামণি মা। রাগতো তোমার হবেই। সেদিন তুমি অনেকগুলো রান্না করেছিলে। ইউনিভার্সিটি থেকে ফিরে অতো খাবার দেখে আমার খিদে আমাজন নদীর মতো বড় হয়ে গিয়েছিল। কি যে মজা করে খেয়েছিলাম। কিন্তু তোমাকে কিছু জিজ্ঞেস করিনি। ধরে নিয়েছিলাম সেদিন বোধহয় তোমার সঙ্গে বাবার প্রেমের প্রথম দিন ছিল।
আবার সবার হাসিতে উচ্চকিত হয়ে উঠেছিল বাড়ি। রায়না বলেছিল, ইশতিক ঠিকই বলেছে বাবা। কারণ তোমাদের জন্মদিন আর বিয়ে বার্ষিকীর তারিখতো আমাদের মুখস্ত। অন্য কোনো বিশেষ দিন না হলে মা কেন অত আইটেম রাঁধবেন?
সেদিন খুশিতে ডালিয়ার মুখ উজ্জ্বল হয়ে উঠেছিল। বলেছিল, আমার হীরের টুকরো মানিকেরা।
আমি ভেবেছিলাম, এভাবে ছেলেমেয়েরা বাবা-মায়ের বন্ধু হয় বলে সম্পর্কের সুতো ছিঁড়ে যায়, বয়সের হিসেব দূর হয়। ছোট-বড় ভেদ থাকেনা। আমার ডাইনিং রুমের চারপাশের আয়নায় এখন সে ছবিই ভাসছে। এভাবেই নিজেকে খুঁজে পাওয়া হয়। আকস্মিকভাবে সে পাওয়ার মধ্যে তৃপ্তি নেই, ক্লান্তি আছে। এই মুহূর্তে ক্লান্তি আমার আনন্দ। কারন আমি ক্লান্তিতে ডুবে থেকে ক্লান্তিকে জয় করেছি। আমার জীবনে চাওয়া-পাওয়া ফুরিয়ে গেছে। অনুভবের ক্লান্তিতে ভরে আছে সময়ের সরোবর। আমার সুখদুখের বোধের কাছে আমি পরাজিত হইনি। বিষণ্ণতা এখন আমার সবচেয়ে প্রিয় অনুভব। আমি ক্রমাগত বিষণ্ণ হতে থাকি, চোখ বুঁজে আসে। তারপর বুঝতে পারি আয়না থেকে সরে যাচ্ছে স্মৃতি। আবার আমি হারাচ্ছি। আমি কোথায় যাচ্ছি জানি না। আমার সামনে পথ নেই, মাঠ নেই, দিগন্ত বলে কোনে শব্দ আমি শুনেছি বলে মনে পড়ে না। আমি চারদিকে তাকাই, বিশ্বব্রহ্মান্ডের অসীম শূন্যতা আমাকে প্লাবিত করে। আয়নায় দেখতে পাই আমার বিষাদভরা মুখায়বে শিশির জমেছে। দু’চোখে ভর করেছে নক্ষত্রের আলো। একইসঙ্গে আমার ভেতরে আনন্দ আর বেদনার ফুলঝুরি দপদপিয়ে ওঠে। আকস্মিকভাবে আমার মনে হয় দম আটকে আসছে। অস্ফুট শব্দ করে দু’হাতে মুখ ঢাকি আমি। আমার পাশে সুষমা আর জুয়েল এসে দাঁড়ায়। সুষমা আমার মাথায় হাত রাখে চুল এলোমেলো করে দেয়। মৃদুস্বরে ডাকে।
ভাইয়া।
বুঝতে পারি সুষমা ডাকছে। আমি ওর দিকে তাকাই না। মুখ থেকে হাত সরাই না। আমি প্রাণপণে নিজেকে সামলাই। আমার ভেতরে এখন বিশ্বের সবচেয়ে বড় নদী কষ্টের আমাজান।
স্যার।
জুয়েল ডাকছে। আমি ওর দিকেও তাকাই না। স্যার আপনার কি শরীর খারাপ লাগছে? স্যার আমি আপনার পা চেপে দেব?
আমি মাথা ঝাড়া দিয়ে তাকাই। মনে হয় কে যেন আমাকে প্রবল ধাক্কা দিয়ে জাড়িয়ে দিয়েছে। আমি অনন্তকালের ঘুমে আবচেতন ছিলাম। দ্রুত কন্ঠে বলি, এখন আমার পায়ে কোনো ব্যাথা নেই রে জুয়েল। আমি তো ভালোই আছি। দেখ, আমাকে দেখ।
আমি আপনাকে দেখছি স্যার। আপনাকে তো আমি রোজই দেখি। দেখতে দেখতে ভাবি পড়ালেখা শিখতে পারিনি তো কি হয়েছে, একদিন আমি আপনার মতো হবো। গান শিখব, বই পড়ব। দেশের সবখানে ঘুরে ঘুরে মানুষ দেখব। তারপর নিজেকেই বলব, মানুষ দেখা শেষ হবে না রে তোর। মানুষ দেখে শেষ করতে পারবি না। আজকে আপনাকে অন্যরকম লাগছে। মনে হচ্ছে – মনে হচ্ছে –
তুই কিছু একটা বলতে চাচ্ছিস। ঠিক আছে, আজ বলতে হবে না। আর একদিন বলবি।
আমার ইচ্ছা আপনার সঙ্গে কোনোদিন কোথাও যাই। যুদ্ধের সময় হারিয়ে যাওয়া যে মানুষদের আপনি খোঁজেন তাদের আমিও খুঁজব।
ঠিক আছে একদিন তোকে নিয়ে কোথাও যাব। তুই বিরিয়ানি খেয়েছিস।
জুয়েল মাথা ঝাঁকায়, না খাইনি স্যার।
তাহলে বাড়িতে নিয়ে যা। বাবা-মায়ের সঙ্গে মিলে খা। সুষমা ওকে আরও কিছু বিরিয়ানি দিয়ে দে।
আমার আর বিরিয়ানি লাগবে না। এতেই হবে। মায়ের হাঁড়িতে ভাত আছে। আমি যাচ্ছি।
জুয়েল বেরিয়ে যায়। নিঃশব্দে দরজাটা মুখে মুখে লাগায়। সিঁড়িতে ওর পায়ের শব্দ পাওয়া যায়। সুষমা বন্ধ দরজার দিকে তাকিয়ে বলে, ও কেমন করে এমন হলো ভাইয়া?
আমি হাত উপরের দিকে তুলে বলি, ঈশ্বরের দান।
ঠিক বলেছ। মাঝে মাঝে মনে হয় ও এক অলৌকিক বালক। ও বোধহয় বেশিদিন বাঁচবে না।
আমি সুষমার সঙ্গে কথা যোগ করতে পারি না। বসেই থাকি। কখনো এমন সময় হয় আমার। দ্বিতীয় কিছু ভাবতে অনেক সময় নেই। জুয়েলের কাছে যুদ্ধের কথা শুনে আলতাফ মাহমুদ আমার মাথায় জেগে ওঠে। ও এখন আর আমার বন্ধু শুধু না। ও আমার ইতিহাস। আমার স্বাধীন দেশ। আমি ওর গানের সুরে নিজেকে ভরাতে দেখি। আমার বিষণ্ণতা কাটতে থাকে।
সুষমা আমাকে হাত ধরে টানে, ওঠো ভাইয়া। খাবার রেডি করেছি। তোমার সঙ্গে দুপুরের খাবার খেয়ে আমি অন্য জায়গায় যাব।
তোর তাড়া আছে?
তা একটু আছে। তাছাড়া রাস্তার যানজটও মাথায় রাখতে হয়।
হ্যাঁ, যানজট এখন এই শহরের রিয়ালিটি। আমাদের জীবনযাপনকে নানাভাবে নিয়ন্ত্রণ করে। থাকগে। মনে হচ্ছে কোথায় আমার বাড়িতে আমি তোকে খাওয়াব, না তুই এসেছিস আমাদেরকে খাওয়াতে।
এসব কথা থাক ভাইয়া। এসো। উঠে পড়ো। আমি জানি তোমার খিদে পেয়েছে।
আমাকে প্লেটে বিরিয়ানি দিতে দিতে সুষমা বলে, কার কথা ভেবে তোমার মন খারাপ হয়েছে?
ছেলেমেয়েদের। ওরা কাছে থাকলে আমি আর একটু স্বস্তিতে থাকতে পারতাম। ওরা নেই বলে আমার কষ্ট দ্বিগুণ হয়। অভিমান হয় ওদের ওপর। আবার নিজের যুক্তির কাছে ফিরে আসি। ভাবি, হায় ওদের জীবনতো ওদের মতোই হবে। কেন আমি ঝামেলা করব। আমার জীবনের দায় আমার কাছেই থাকুক। হায় আমার ছেলেমেয়েরা গভীর দীর্ঘশ্বাস বেরিয়ে আসে আমার বুকের গভীর থেকে।
শুনতে পাই সুষমা বিড়বিড়িয়ে বলে, ছেলেমেয়ে! ও আমার দীর্ঘশ্বাস শোনেনি। ও আমার ছেলেমেয়ের কথা ভাবছে না। ওর বুকের ভেতরে অন্য শব্দ শুকনো পাতার মতো ঝরছে কারন ওর কোল জুড়ে কেউ আসবে না। ওর মনের বাসনা পূরণ হবে না। আমি ওর দিকে তাকাই।
বুঝতে পারি ওর গলা ভারী হয়ে এসেছে। জল জমেছে চোখের কোণায়। আমাকে বেগুন ভাজির টুকরা তুলে দিতে দিতে বলে, তোমরা সন্তানের আনন্দ পেয়েছ। আমার জীবনে সেটাও হলো না। ভাইয়া জীবনের হিসেব যে কত রকমের সেটা বুঝতে বুঝতেই বেঁচে থাকার অর্দ্ধেক রাস্তা পার হয়ে এলাম। দেখলাম যে একদিন ভালোবাসার কথা বলে কাছে এসেছিল নিজের স্বার্থের প্রয়োজনে সে কত নিষ্ঠুর!
আমার মাথা প্লেটের ওপর নেমে আসে। আমি আর সুষমার মুখের দিকে তাকাই না। বিরিয়ানির ছোট এক লোকমা মুখে পুরি। শুনতে পাই সুষমা বলছে, ওরা তোমার কাছে নেই। কিন্তু ওরা আছে। এটা কোনো গল্প না, সত্যি। ওদের এই থাকার জন্য তুমি আল্লাহর কাছে শোকর করো।
আমি এবার সরাসরি সুষমার দিকে তাকাই। বলি, ডালিয়া আমার কাছে আছে, কিন্তু কোথাও নেই। এটাও সত্যি। এমন অনেক শত সত্যির সঙ্গে আমাদের নিত্য দিনের ওঠাবসা।
এই কথাতো আমিও বলতে পারি ভাইয়া যে মবিন এই শহরে আছে, কিন্তু আমার কাছে নেই। এটাও সত্যি।
আমাদের জীবন জটিল সুতোর গিটঠু হয়েছে সুষমা – আমি কথা শেষ না করে প্লেটটা ঠেলে সামনে এগিয়ে দেই। হাত গুটিয়ে নেই। গ্লাসের পানি একটানে শেষ করি। অবাক হয়ে ভাবি, আমার প্রিয় বিরিয়ানি আজ গলা দিয়ে নামছে না কেন? কেমন করে যেন কথার চাতাল তৈরি হয়েছে এই ডাইনিং টেবিলে।
আমি স্যরি ভাইয়া। সুষমার চোখ ছলছল করে।
আমিও স্যরি। আমরা দু’জনে চাইনি কথাগুলো আমরা এভাবে বলব।
তাহলে তুমি থালাটা সামনে ঠেলে দিলে কেন? তুমি কি আমার উপর রাগ করেছ?
রাগ তো হয়েছেই। কারণ মবিনের সঙ্গে তোর সম্পর্ক চুকে গেছে আমার সঙ্গে ডালিয়ার সম্পর্ক –
থামো আর বলতে হবে না। জানি তোমাদের সম্পর্ক আরও গভীর হয়েছে। ভাবি অবচেতনে আছে তো কি হয়েছে, সম্পর্কের বন্ধনে তো আছে। না ভাইয়া?
সুষমা তীব্র দৃষ্টিতে আমার দিকে তাকায়। আমি প্লেটটা কাছে টেনে খানিকটুকু বিরিয়ানি মুখে পুরি। পরপর কয়েক লোকমায় বেশ খানিকটা খেয়ে ফেলি। সুষমার তীব্র দৃষ্টির আঁচ আমার মুখে এসে লাগে। আমি এক চুমুক বোরহানি খাই, পরে একটানে সবটাই খেয়ে ফেলি। আমার ভেতরে এক শীতল প্রবাহ বয়ে যায়। আমি সুষমাকে দুঃখ দিয়েছি একথা ভাবতেই আমার ভেতরটা খচখচ করে। দেখতে পাই ও বেশ মনোযোগ দিয়ে খাসির মাংসের একটি টুকরো ছিঁড়ছে। বিরিয়ানি মুখে পুরেছে কিনা তা আমি দেখিনি। বুঝতে পারি ওর মন খারাপ, দীর্ঘ সময় ধরে ওর মন খারাপের সঙ্গে আজকের একটুখানি সময় তার সঙ্গে যুক্ত হলো। নিজেকে অপরাধী ভাবার সঙ্গে সঙ্গে জোর করে নিজের মুখে হাসি ফুটিয়ে উৎফুল্ল কন্ঠে বলি, বিরিয়ানি দারুণ রেঁধেছিস। বোরহানিতে চুমুক দিয়ে ভাবলাম, তোর রান্নার তুলনা তুই একাই। মা কি তোকে নিজের হাতে শিখিয়েছিলেন?
সুষমা মৃদু হেসে বলে, তুমি আলোচনার বিষয়টি অন্যদিকে ঘোরালে। সম্পর্কের বন্ধনই জীবনের শেষ কথা নয় ভাইয়া। তোমাকেও মনে করতে হবে যে জীবনের বিস্তার অনেক বড় দিগন্ত ছুঁয়ে থাকে।
আমি দ্রুতকন্ঠে বলি, আমি জানি। আমাকে বোঝাতে হবে না। আয় আমরা এই দারুণ খাবার আনন্দের সঙ্গে খাই। আনন্দে ভরিয়ে দেই সময়। বলি, জয়তু বেঁচে থাকা।
সুষমা আমার দিকে সরাসরি তাকিয়ে বলে, আমার জীবনে আনন্দ নাই। তুমি চেষ্টা করছ আমার কষ্ট ভোলাতে। তোমার কন্ঠস্বরও স্বতঃস্ফূর্ত নয় ভাইয়া, খুব মেকী লাগছে। আজ তোমাকে জুয়েল বলেছে অন্যরকম লাগছে। ও আমাদেরকে ওর মনের ভাব বোঝাতে পারেনি। চেষ্টা করেছে। আসলেই তোমাকে মেকী লাগছে।
তা লাগতে পারে, তাছাড়া ডালিয়া যে অবস্থায় আছে তা দেখে আনন্দে থাকা যায় না। কিন্তু তুইতো বলেছিস এখনও তুই মবিনকে ভালোবাসিস। ভালোবাসাইতো আনন্দ সুষমা।
হ্যাঁ, ওকে আমি ভালোবাসার কথা বলি ঠিকই, পাশাপাশি এটাও জানি ও বলেছে আমার সঙ্গে কাটানো পুরো সময়টা ওর জীবনে জিরো। এমন মর্মান্তিক কথার মুখোমুখি হওয়া মানে ওর সঙ্গে কাটানো পুরো সময়টাই অপচয়। ডালিয়া ভাবি তোমাকে এমন কথা বললে তুমি কি বলতে ভাইয়া?
আমি ওর এ কথায় সাড়া দেই না। এমন নির্মম কথাটি আমাকে খুবই আলোড়িত করে। বুঝে উঠতে পারি না যে কি করে একজন মানুষ এমন কঠিন কথা বলতে পারে? মানুষের কৃতজ্ঞতাবোধও কি কখনো এভাবে শূন্য হয়ে যায়। প্রসঙ্গটি আলোচনায় না রাখার জন্য আমি মনোযোগ দিয়ে বিরিয়ানি মাংস আমার রুটিন খাবারের চাইতে বেশি খাই। কীভাবে খেতে পারি তাও আমি বুঝি না। আজ দুপুরের ডাইনিং টেবিল আমার সামনে দানবের পাহাড় হয়ে যায়। খেয়াল করি সুষমা বেশ অন্যমনস্ক, খাচ্ছে কিন্তু খাওয়াতে মনোযোগ নেই। বেঁচে থাকার জন্য খাওয়া প্রয়োনীয় কিছু নয়, উপলক্ষ মাত্র। এই মুহূর্তে সুষমা আমার সামনে শূন্যতার বলয়, ওখানে ঢোকা যায় না কিংবা ওই বলয়কে নিজের অনুভবে আপন করা যায় না। সুষমা এই মুহূর্তে আমার শৈশবের বোন, কাছে বসে বিনুনি গাঁথছে আর বলছে, ভাইয়া আমার এই বেণিতে কতগুলো চুল আছে বলতে পারবি?
আমি হাত গুটিয়ে বসে থাকি।
খাওয়া শেষ হলে সুষমাকে বলি, তোর জীবনে নতুন করে ভাবার সময় ফুরিয়ে যায়নি সুষমা। তোর সামনে অফুরন্ত সময়, যেতে হবে অনেক দূরে, মেঠোপথ মাড়িয়ে কিংবা কংক্রীটের সড়কে, দূরন্ত কোনো হিসেবের সংখ্যা মাত্র নয়। আমি আবার বলি, নতুন করে ভাবার সময়ে নিজেকে স্থির করতে হবে।
কি বললে? সুষমা বিস্ময়ে চমকে তাকায়। অন্যমনস্কতার কারণে হাতের ধাক্কায় গ্লাস কাত হয়ে পড়ে গেলে পানি গড়ায় টেবিল থেকে নিচে। আমরা দু’জনের কেউই পানির দিকে মনোযোগ দেই না। পানি গড়িয়ে আমাদের পায়ের পাতা ভিজিয়ে দেয়, টেবিলের ওপর গড়িয়ে নানা দিকে ছড়ায়।
আমি টেবিলের পানিতে বাম হাতের তর্জনি ডুবিয়ে বলি, অনেক ভেবে বুঝেশুনেই তোকে বলেছি সুষমা। মবিন যদি আর একটি বিয়ে করতে পারে তবে তুই পারবি না কেন? বেঁচে থাকার জন্য ভালোবাসার জায়গা খুঁজতে হয়। ভালোবাসার সরোবরে ফোটাতে হয় স্নিগ্ধ পদ্ম। কবিতার মতো কথা বলে আমি হো-হো করে হাসি। সুষমাও হাসে। হাসতে হাসতে বলে, আজ তাড়া আছে যাই। সামনে যেদিন আসব সেদিন ভালোবাসার পদ্মের কথা বলব।
আমি ভুরু উঁচিয়ে তাকিয়ে বলি, তাই?
হ্যাঁ, তাইতো। সুষমা দ্রুতহাতে টেবিলের প্লেট-বাটি গোছায়। রান্নাঘর থেকে ন্যাকড়া এনে টেবিলের পানি মোছে। বলে, আজ আমার যেতে হবে, তাড়া আছে?
কিসের তাড়া? আমি কৌতূহলী হয়ে উঠি।
কাজের, কাজের তাড়া। সুষমা রান্নাঘরে আসা-যাওয়া করে। আমি ওকে বলি, তোকে এসব করতে হবে না, আমি করব। তুই আমার একটা কথার জবাব দিবি?
বলো, তবে বেশি পার্সোনাল প্রশ্ন করবে না। আমি এসব প্রশ্নের উত্তর দেয়ার মুডে নাই।
বুঝেছি। আমি হো-হো করে হাসি, প্রাণখোলা হাসি। হাসতে আমার ভালো লাগছে।
আমি হাসতে হাসতে বলি, কেউ তোকে পছন্দ করেছে? তোর সঙ্গে সমঝোতা হয়েছে?
ও ঘাড় নাড়িয়ে বলে, সে রকমই।
সে রকম কী রে? বল করেছে। এই সময়ের নারী হয়ে তোর এত সংকোচ কেন? তাও আবার আমার সামনে, যে তোর বড় ভাই হলেও বন্ধুর মতো। বল তিনি কে? তোর অফিসের কেউ?
আমি এখন যাচ্ছি। পরে আসব।
ও আজ নিজের জিনিসপত্র গোছায় না। রান্নাঘরে টাল করে রেখে বেরিয়ে যায়। আমি খোলা দরজায় দু’হাত ছড়িয়ে দাঁড়িয়ে থাকি। সুষমা চলে গেছে, ভাবছি আমরাও কি কোনো নতুন সময় আসবে, যে সময়কে নিয়ে অন্য ভাবনায় ডুবে মনে করবো জীবনের বিস্তার অনেক – শৌর্যে, কর্মে, মগ্নতায়, দীপ্রতায়, আবেগে, অনুভবে, স্বপ্নে, মন্থরতায়? শব্দগুলো আমার সামনে হুড়মুড়িয়ে ঝরতে থাকে, আমি ভাবি আমি এক বিপন্ন মানুষ একজন অবচেতন নারীর নির্বাক উপস্থিতি আমার প্রবল অনুভূতি স্থবির করে রেখেছে। আমি দরজায় পিঠ ঠেকিয়ে দাঁড়িয়ে সিঁড়িটিকে দেখি। একটু আগে নেমে গেছে সুষমা, আবার কেউ উঠবে – ওঠানামা সিঁড়িকে কেন্দ্র করে আবর্তিত হয়, যেখানে সিঁড়ি নেই সেটি সরল পথ, হেঁটে যাওয়ার ধর্ম নিয়ে টিকে থাকে। এখন এই পথের রেখা আমার সানে, আমাকে সিদ্ধান্ত নিতে হবে যে কি আমি চাই? কোথাও কি যাব? কোথাও কি পাব কাউকে যে বলবে এই বয়সেও আমরা হাত ধরতে পারি? বলতে পারি যেটুকু পথ পেরিয়ে এসেছি তা যথেষ্ট নয়, যাওয়ার আরও জায়গা আছে। চলো যাই।
আমি দরজা বন্ধ করে ড্রইংরুমে এলে কাঁচের দেয়ালে ফুটে ওঠে আলতাফ মাহমুদ। হাসিমুখে হাত ওঠায়।
কেমন আছিস আরিফ? তোর বুকের ভেতর গানের শব্দে মনে হচ্ছে তুই বেঁচে থাকার স্বপ্নে তারার ফুল দেখতে যাচ্ছিস। আয় আমরা একসঙ্গে গান করি।
একসঙ্গে গান? আমিতো রবীন্দ্রসঙ্গীত গাই।
আমি অন্য গানের গায়ক হলে কি হবে রবীন্দ্রসঙ্গীত আমাদের সবার গান।
ও হা-হা করে হাসে। আমি জানি ওর হাসি ছড়াচ্ছে দেশের সবখানে। ও আমার ঘরের দেয়ালে ফুঠে আছে। আমার ঘর এখন হল অফ মিরর এফেক্ট। আমার শিল্প সাধনার কাঁচের আয়না। আলতাফ এখন আমার থেকে অনেক দূরে আছে, এ দেশের মাটিতে শায়িত আছে, কোথায় তা কেউ জানে না। মুক্তিযুদ্ধের সময় পাকিস্তান বাহিনী ওকে তুলে নিয়ে বন্দি করেছিল, নির্যাতন করে রক্ত ঝরিয়েছিল, তুব ও হার মানেনি। ও এখন ইতিহাসের পৃষ্ঠায় একজন অমর সুরকার শুধু নয় স্বাধীনতার বেদীতে জীবন দানকারী যোদ্ধা।
কথা বলছিস না কেন আরিফ?
ভাবছি আমি কি বেঁচে আছি?
তোর কন্ঠে তো এমন কথা শোভা পায় না রে। তুই কি খুব ক্লান্ত আরিফ?
তুই আমার প্রাণশক্তি মাহমুদ। তোকে বুকের ভেতর নিলে আমি নিজের সবটুকু খুঁজে পাই। মনে হয় আমার কোথাও কিছু হারায়নি।
হা-হা করে হাসে আলতাফ, অবিকল সেই হাসি যখন আমরা দুজনে রমনা পার্কের ভেতর দিয়ে হেঁটে যেতে যেতে কখনো গলা ছেড়ে দুই লাইন গান গাইতাম কিংবা কোনো গাছের নতুন ফুলের দিকে হাঁ করে তাকিয়ে থাকতাম। তোর দিকে মুখ ঘুরিয়ে বলতাম, কোনটা বেশি সুন্দর, এই ফুল না গানের সুর? তুই বলতি একটার সঙ্গে আরেকটা বাঁধা। সবই সুন্দর। ফুল-গাছ-মাটি-মানুষ সব। সবকিছুই এক তারে বাধা থাকে, একটি নড়ালে সুর কেটে যায়। জীবন এমন গভীর সাধনা আরিফ।
তোর সঙ্গে পারা যায় না। সঙ্গীত তোর সাধনা, বিস্তার, মানুষ-মাটি সব। বলতো ভবিষ্যতে তুই কি করবি?
কি আবার গানে সুর করব, গান শেখাব। ছেলেমেয়েদের গান শিখিয়ে বলব দেশের গান গাও।
তোর স্বপ্ন অনেক বড়।
ভবিষ্যতে তুই কি করবি আরিফ?
শিক্ষকতা করব। আর নিজের জন্য গান শিখব। অন্যের জন্য না। ঘরে গাইব, বন্ধুদের মাঝে গাইব, এই টুকুই। এর বেশিকিছু না।
বেশ। আমি গানের শিক্ষক, তুই হবি লেখাপড়ার শিক্ষক।
আমরা দুজনে একসঙ্গে হাসতাম। হাসতে হাসতে দেখতাম হাসির শব্দে ঝটপট উড়ে যাচ্ছে কোনো পাখি – মনে হতো দোয়েল কিংবা বুলবুলি। আকশের দিকে ঘাড় উঁচিয়ে তাকাতাম, দেখতাম উড়ে যাওয়া পাখি।
কি ভাবছিস আরিফ? আলতাফ চোখ বড় করে তাকায়।
আমাদের যৌবনের কথা। আয়নায় ওর দিকে তাকিয়ে আমি নিজেকেই উত্তর দেই। আমিতো জানি আমি ওকে খুঁজি। ফেব্রুয়ারি মাসে যখন ‘আমার ভাইয়ের রক্তে রাঙানো একুশে ফেব্রুয়ারি -।’ গান বেজে ওঠে তখন ওকে খুঁজে ফেরার পালায় একটি দাগ পড়ে, লাল রঙের দাগ – রক্ত এবং মৃত্যুর সঙ্গে সেই দাগের মাখামাখি। ভাবি, যে মানুষ ইতিহাস হয়ে যায় তাকে খুঁজে ফেরা যায় না। তাকে বুকের ভেতরে রেখে তার অর্জনে মাথা রাখতে হয়। আলতাফ মাহমুদের অর্জনে মাথা রাখলে আমার চারপাশের কাঁচের দেয়াল অদৃশ্য হয়। আমি নিজেকে দেখতে পাই সোফার ওপর মাথা রেখে পা গুটিয়ে রাখা অবস্থায়। নাকি আমি আর ও হেঁটে যাচ্ছি ঢাকা শহরের রাস্তায়, আমাদের সামনে খোলা প্রান্তর, প্রবল স্বদেশভূমি – আলতাফ মাহমুদ একসময়ে বলে, আরিফ আমরা কি পুরো দেশ দেখার জন্য এই শহর থেকে বের হবো? হেঁটে যাব কিন্তু, নিদেন পক্ষে একটা সাইকেলে চড়তে পারি, নয়তো গুরু গাড়ি কিংবা নদী পার হওয়ার জন্য নৌকায়? যাবি?
যাব, যাব – আমি চেঁচিয়ে গানের সুরে বলি।
তখন হাত বাড়াই, ছুঁতে চাই আলতাফকে, দেখি আমার হাতের ছোঁয়ার মধ্যে ও নেই। ওর প্রিয় মাতৃভূমির সবখানে পৌঁছে গেছে ও। আমার শূন্য হাত ওকে ছুঁতে পারবে না। শুনতে পাই ওর কন্ঠস্বর। বলছে, আমি তোর হাতের কাছেই আছি আরিফ, তোর বইয়ে, তোর গানে। তোর গুন্টারগ্রাসের ভেতরেও আছি। ঘরজুড়ে ওর হাসি শুনে আমার খুব ভালোলাগে। ওর এভাবে থাকাকে আমি নিজের বেঁচে থাকার সঙ্গে মেলাই। ভাবি, আসলেইতো ওর সামনে আর সীমান্ত নেই। ওর গানের ভুবনের অর্জন ওকে নিয়ে গেছে ইউনেস্কোর অফিস হয়ে বিশ্বভুবনে ‘আন্তর্জাতিক মাতৃভাষা দিবস’-এর ছায়ায়। ওর স্বাধীনতার জন্য জীবনদান উদাহরণ হয়েছে প্রতিক্রিয়াশীলদের বিরুদ্ধে লড়াইয়ে। হুররে, আমি চেঁচিয়ে উঠে নিজের হারমোনিয়াম নিয়ে আসি। আমার গানের সুর ছড়িয়ে যায় ঘরে।
সেই সুরের আবহে কাঁচের ঘরে ফুটে ওঠে আলতাফের মুখ। বলে, এখনো যুদ্ধাপরধীদের বিচার পাইনি। আমি যুদ্ধপরাধীদের বিচার চাই। আমি এই দাবি নিয়ে হেঁটে যাব পথে পথে।
থেমে যায় আমার গান।
আমি বলি, আমিও তোর সঙ্গে যাব। চিৎকার করে বলব, মানবতাবিরোধী অপরাধের জন্য আমি অপরাধীর বিচার চাই।
মিলিয়ে যায় আলতাফের মুখ। ভেসে ওঠে জনপদ – ভেসে ওঠে আমাদের হেঁটে যাওয়া। পথে পথে তৈরি হয় মানুষের স্রোত। আমি হারমোনিয়ামের ওপর কনুই রেখে গালে হাত দিয়ে বসে থাকি।
কতক্ষণ পার হয়েছে জানি না, খেয়াল করি ডালিয়াকে দেখাশোনা করার জন্য নার্স মেরিনা দরজায় দাঁড়িয়ে আছে। মেরিনা প্রতিদিন আসে। ডালিয়ার শারীরিক অবস্থা দেখে ডাক্তারের কাছে রিপোর্ট করে। ওকে দেখে আমি সোজা হয়ে বসি।
ও মৃদুস্বরে বলে, আসব স্যার?
আসুন। আপনার জন্য আমার দরজা দিনরাত খোলা। ঢোকার জন্য জিজ্ঞেস করতে হবে না।
না, মানে আপনার গান – শুনতে খুব ভালোলাগছিল। আমি কিছুক্ষণ দরজার ওপাশে দাঁড়িয়ে শুনছিলাম। আমি একটা কথা জিজ্ঞেস করব স্যার?
অবশ্যই জিজ্ঞেস করবেন। বলুন।
গান শুনে মনে হয়েছিল আপনার সামনে কেউ নেই কিন্তু আপনি তার জন্য গান গাইছেন।
হ্যাঁ, তার জন্যই গান। আমার বন্ধু আলতাফ মাহমুদ।
আলতাফ মাহমুদ! আমাদের একুশের গানের সুরকার। শহীদ মুক্তিযোদ্ধা।
আমার বুক ভরে গেল যে আপনি ওর কথা জানেন।
জানব না? এতবড় একজন মানুষ।
আমি মাথা নাড়ি, হ্যাঁ তাই। ওকে সবার জানতে হবে।
মেরিনা মাথা নেড়ে ডালিয়ার ঘরে যায়। আমি জিজ্ঞেস করতে পারিনা যে তুমি কেমন করে আমার বন্ধুর কথা জানলে, তোমাকে কে বলল ওর কথা? এখনতো আমরা দেশের মানুষের খোঁজ বেশি রাখি না। আমি থমকে যাই, ভাবলাম ভুল ভাবনায় ডুবে আছি আমি, এভাবে ভাবা আমার উচিত হয়নি। এমনতো হতে পারে যে ওর পারিবারিক শিক্ষা আছে, ও ছোটবেলা থেকে শিশু-সংগঠনের সঙ্গে যুক্ত ছিল। মায়ের হাত ধরে গান শিখতে যেত, কিংবা নাচ। ও হয়তো একুশের দিনে প্রভাতফেরিতে যেত, শহীদ মিনারে ফুল দিত এবং গলা ছেড়ে স্কুলের অনুষ্ঠানে গাইত ‘আমার ভাইয়ের রক্তে রাঙানো একুশে ফেব্রুয়ারি-’। দরজার কাছে এসে দাঁড়ালে দেখতে পাই ডালিয়ার চুল আঁচড়ে বেণী করছে মেরিনা। আমি ফিরে আসি ড্রইংরুমে, হারমোনিয়ামের ওপর দু’হাত রেখে চুপ করে বসে থাকি। আমার সামনে বায়ান্নো সালের রমনা পার্ক, উড়ে যাচ্ছে দোয়েল কিংবা বুলবুলি, তখন বসন্তের শুরু ফুটে আছে অজস্র রঙিন ফুল। আশ্চর্য এক চিরযৌবন বসন্ত আমাকে সজীব করে রাখছে। আমার বুকের ভেতরে অকারণ ধুকপুক শব্দ নেই।
কাজ শেষ করে ডালিয়ার ঘর থেকে বেরিয়ে আসে মেরিনা। ওর পরনে নার্সের পোশাক, ওকে আমি প্রতিদিনের কাপড়ে আমার বাসায় আসতে নিষেধ করেছি। আমি ফর্মাল ড্রেস চাই, যেন ডালিয়ার শরীরে হাত দিলেই ও টের পায় কেউ ওকে শিক্ষিত হাতে পরিচর্যা করছে, এটা কোনো আনাড়ি হাতের সেবা নয়। ডালিয়া জানবে কত যত্ন দিয়ে আমি ওর বেঁচে থাকার শেষ দিনগুলো এগিয়ে নিয়ে যাচ্ছি। আমি ঘড়ির দিকে তাকাই, এখনো সময় হয়নি। আটটার সময় ডালিয়াকে স্যুপ খাওয়াব। কাজটি আমি খুব যত্ন নিয়ে করতে পারি। আমার অভ্যাস হয়ে গেছে। আমি বাথরুমে ঢুকে সাবান দিয়ে হাত ধুতে থাকি। একজন অবচেতন মানুষকে নিয়ে পুরো বাড়ির প্রবল শূন্যতায় আমার অবস্থান। আমি ক্রমাগত নিজের ভেতরে ক্ষয়ের মধ্যে তলিয়ে যাচ্ছি, আমি কীভাবে বের হবো, এভাবে বেঁচে থাকা কি জীবন? শুনতে পাই ফোন বাজছে, ছুটে গিয়ে দেখি রায়নার ফোন। কন্ঠস্বর চেপে আসে, তারপরও গলা ঝেড়ে বলি, হ্যালো মা।
তুমি কেমন আছ বাবা?
আকস্মিকভাবেই আমি বলি, আমি বাঁচা-মরার সিঁড়িতে দাঁড়িয়ে আকাশ দেখছি।
তুমি কখনো এভাবে আমাদের সঙ্গে কথা বলোনি বাবা। তোমার মন কি ভালো নেই বাবা?
পাঁচ বছর ধরে তো আমি মনের সঙ্গে লড়াই করছি। আমার কি ভালো থাকার উপায় আছে? তোমরা এসে কি মায়ের দায়িত্ব নেবে?
কেমন করে আসব বাবা, রায়না কাঁদতে শুরু করে। কাঁদতে কাঁদতে বলে, তুমি এমন করলে আমি মরে যাব। আমি তোমার দিকে তাকিয়ে -। ও আর কথা বলে না। ফোন কেটে যায়। আমি বারান্দায় আসি। বারান্দায় রেলিং ধরে দাঁড়িয়ে থাকি। ফোনটা আবার আসে।
বাবা তুমি কি আমার সঙ্গে রাগ করেছ?
না রে মা, আমি নিজের সঙ্গে রাগ করেছি।
বুঝতে পারছি আজ তোমার মন ভালো নেই। সুষমা ফুপু আজকে আসেনি? ফুপুকে আসতে ফোন দাও। ফুপু এলে তোমার মন ভালো হবে।
ও আজই এসেছিল। আমাকে খাবার দিয়ে গেছে, তোর মাকে খাইয়ে গেছে। আমার রাতের খাবার ফ্রিজে রেখে গেছে।
বেলফুল কেমন আছে বাবা?
ও ভালো আছে, জুয়েলও। ওরা আছে বলেইতো দিন কাটাতে পারছি।
আমি জানি বাবা। তুমি ওদেরকে ভালোবাসো। আমাদের চেয়ে বেশি ভালোবাসো।
দূরে বসে অনেককিছু ভাবতে পারছিস দেখছি। আমি তো ওদের জন্য ওদেরকে ভালোবাসি না, নিজের স্বার্থে ওদেরকে ভালোবাসি। কারণ ওরা আমাকে আর তোর মাকে দেখেশুনে রাখছে। ওদের ছাড়া আমার অন্য কোনো উপায় নেই।
আমি যতক্ষণ কথাগুলো বলি রায়না চুপ করে শোনে। আমি থামলে মৃদুস্বরে বলে, আই লাভ ইউ বাবা। এই ভিনদেশে তোমার কথা মনে করে আমার বেঁচে থাকা পূর্ণ হয়। বাবা মাঝে মাঝে ভয়ে কুঁকড়ে থাকি। তুমি আছ বলে কথা বলতে পারি, না থাকলে কার কাছে আদরের জন্য মাথা নিচু করে দাঁড়াব।
আমি ওর কথা শুনে চুপ করে থাকলে ও আবার বলে, আই লাভ ইউ বাবা। কাল আমি তোমাকে আবার ফোন করব। আজ তোমার মন খারাপ, সেজন্য ঠিকমতো কথা বলতে পারছ না।
ভালো থাকিস মা। তোর জন্য অনেক দোয়া।
লাইন কেটে যায়। মোবাইলটা টেবিলে রেখে ডালিয়াকে দেখতে আসি, তাকিয়ে থাকি ওর দিকে। একদিন ওর সঙ্গে জীবনের সময়ে খুনসুটি ছিল – বাক-বিতন্ডা ছিল – ভালোমন্দের আলোচনা ছিল আজ কিছু নাই। তারপরও বয়ে যায় সময়। একদিন বেলি আমাকে জিজ্ঞেস করেছিল, মানুষ এমুন কইরা বাঁইচা থাহে ক্যান নানা? যে মানুষ তাকাইতে পারে না হের বাঁচামরা কি! এ প্রশ্নের উত্তর আমার কাছে নাই। বেলি আমাকে এমন প্রশ্নের উত্তর দিতে প্রায়ই বলে, আমি খেয়াল করেছি যেদিন ওর মন খারাপ থাকে সেদিন বেশি করে। আমি উত্তর না দিলে চোখ গরম করে বলে, মুই আর এই বাড়িতে আসমু না। এহানে আসতে মোর ভালালাগে না, ডর করে।
আমি মৃদু হেসে বলি, তুই আমাকে ভালোবাসিস না বেলফুল?
ও ফিক করে হেসে বলে, আপনের কাছ থাইকা বেলফুল শুনতে খুব ভালালাগে। নিজেরে ফুলের লাহান মনে অয়। কিন্তু মুই তো একডা পোকা, আমি নিজেরে ফুলের মতো নিমু ক্যান?
খবরদার তুই নিজেকে পোকা বলবি না। মার খাবি আমার কাছে আর কোনোদিন যদি শুনি।
আপনে মোরে কহনো মাইরবেন না। মুই ঠিকই জানি, না হইলে ফুল বিক্রি করা মাইয়ারে ঘরে লইয়া আসতেন না।
সে রাতে আমি বেলিকে স্বপ্ন দেখি। কাদামাটি থেকে কেঁচো তুলে ও কোঁচড় ভর্তি করে দৌড়াচ্ছে। বাতাসে ওর চুল উড়ছে, শুকনো পা-জোড়া কখনো বুঝি বাঁকা হয়ে যাচ্ছে। লিকলিকে হাত দিয়ে দু’হাতে আঁকড়ে ধরে আছে কোঁচড়। আমি ওকে দেখতে পাই কিন্তু ও আমাকে দেখে না। আমি হাঁ করে তাকিয়ে থাকি একটি উড়ন্ত বালিকার দিকে, যার কোঁচড় থেকে কেঁচো বেরিয়ে ওর শরীরের সবখানে ছড়িয়ে যাচ্ছে। একটুপরে ও আর বালিকা থাকবে না, একটি উড়ন্ত পোকা হবে। আমার ঘুম ভেঙে গেলে আমি অন্ধকারে তাকাই, জানালা দিয়ে রাস্তার আলোর খানিকটুকু আমার ঘরে ছড়িয়ে পড়েছে। আমি উঠে বাথরুমে যাই, পানি খাই। ঘুম আসবে না বুঝতে পেরে ড্রইংরুমে আসি। শুনতে পাই আলতাফের কন্ঠস্বর, মানুষ পোকা হবে না আরিফ। মানুষকে পোকা ভাবাও উচিত নয়। মানুষ মানুষই থাকবে বলে তো স্বাধীনতার স্বপ্ন দেখেছিলাম।
একই স্বপ্নতো আমিও দেখি রে বন্ধু। কিন্তু মাঝে মাঝে তল খুঁজে পাই না। স্বপ্নের মধ্যে পোকা খুঁজে পাই, ঘুণ পোকা বেঁচে থাকার সবটুকু কেটে ছারখার করছে। অবিরল ঝরছে কেটে-ফেলা গুঁড়োর কুচি। মাঝে মাঝে সেই কুচির গন্ধ আমাকে মর্মাহত করে, তখন আমি দুহাত বাড়িয়ে শুধু তোকেই খুঁজতে থাকি বন্ধু। তোর মতো সাহসী, তোর মতো বীর যোদ্ধা, দেশের জন্য একশোভাগ ভালোবাসায় স্নাত মানুষ, যে যোগ্য হাতে ঠিক করবে মানবিক চেতনার জয়গা। বন্ধু তুই আমাকে বল কোথায় আছিস তুই, আমি ফুল দিয়ে ছেয়ে দিতে চাই তোর শুয়ে থাকার জমিনটুকু। বন্ধু পাব কি তোর খোঁজ?
পাবি। শুনতে পাই ওর কন্ঠস্বর, যে কন্ঠস্বর যৌবন কাল থেকে শুনেছি – শুনেছি কথায়, সঙ্গীতে শাসনে, দ্রোহে, স্লোগানে, মিছিলে, ঘরে – কোথায় না?
তুই যেটুকু চিন্তা করেছিস তার সবখঅনেই তো আমি আছি। বন্ধু এখন আমাকে আলাদা করে খুঁজবি? খুঁজিস না। শুধু যুদ্ধাপরাধীদের বিচার হলে বুঝবি তোর খোঁজা শেষ হয়েছে। থেকে যায় কন্ঠস্বর, বাড়ে আমার বুকের ধুকপুকি। আমার দুই ছেলেমেয়েকে স্বরণ করার চেষ্টা করি। ওরা দূরদেশে নিরীহ জীবনযাপন করছে, আমার নতুন ভাবনায় ওদের কোনো যোগ নেই – কিন্তু ওরা ইতিহাসের সঙ্গে সম্পৃক্ত। যুদ্ধাপরাধীদের বিচারের রায়ের অপেক্ষায় আছে – দু’জনেই ইন্টারনেটে বিষয়টির খোঁজ রাখে। আমি স্বস্তির নিশ্বাস ফেলি। আমার বেঁচে থাকা পূর্ণ হয়ে যায়। আমি সোফায় বসে ঘুমিয়ে পড়ি। একঘুমে রাত কেটে যায়।
মাসখানেকের মাথায় একদিন বিকেলবেলা সুষমা হঠাৎ করে আসে। বলে, হঠাৎ এলাম। আসার কোনো প্ল্যান ছিল না। এদিক দিয়ে যাচ্ছিলাম ভাবলাম ভাবিকে দেখে যাই।
তোকে একদম অন্যরকম লাগছে। উৎফুল্ল। আমাকে বলার মতো কোনো খবর আছে। সেদিন একটু বলেছিলি মাত্র।
আগে ভাবিকে দেখে আসি। ভাবির গায়ে পারফিউম ছিটিয়ে আসি।
সুষমা আসার পর থেকে দাঁড়িয়েছিল, বসেনি। দ্রুত পায়ে ডালিয়ার ঘরে যায়। ওর শরীর থেকে পারফিউমের গন্ধ ভেসে আসছে। আমি জানি দীর্ঘদিন এই বাড়িতে ও গায়ে পারফিউম লাগিয়ে আসেনি, অন্তত আমার সামনেতো আসেইনি। হয়তো অফিসে বা কোনো পার্টিতে পারফিউম লাগাতে পারে, যেটা আমি জানি না। আজ ওর পারফিউমের গন্ধে আমি নড়েচড়ে বসি, ভাবি ওর হয়তো নতুন দিনের সূচনা হয়েছে। তাই ওর আছে বুকভরা আনন্দ। পারফিউমের ব্যবহার সে আনন্দের প্রকাশ। আমি খুশি হই। ওর ফিরে আসার অপেক্ষায় থাকি। ভাবছি,ও ডালিয়ার কপালে হাত রাখছে। চুল ঠিক আছে কিনা দেখছে। ওর বালিশের পাশে একটি লাল গোলাপ রেখেছে। ও এলে এমনই করে। এখন ডালিয়াকে স্যুপ দেয়ার সময় নয়, নইলে ও স্যুপ দিত ডালিয়ার নলে। আমি যে শূন্যতায় নিজেকে ডুবিয়েছিলাম সেখান থেকে বেরিয়ে আসতে পেরেছি। ভাবি, ওর মতো আমারও সামনে নতুন দিন আসছে, আমিও হয়তো খুঁজে পাব গানের কোনো নতুন কলি, বেজে উঠবে হারমোনিয়াম। আমি বেলফুলকে গান শেখাব। ও অনেক দিন আমাকে বলেছে, নানা আমারে গান শেহান। গান শিখতে মোর খুব ভালালাগে। নানা আমারে গান শেখাইবেন?
সেদিন আমি ওকে বলেছিলাম, হ্যাঁ তোকে আমি গান শেখাবো। কিন্তু আর শেখানো হয়নি। ও কাজ শেষ করে দৌড় দিয়ে চলে যায় রাস্তায় ফুল বিক্রি করতে। গান শেখার চেয়ে ফুল বিক্রি ওর কাছে জরুরি কাজ। ফুল বিক্রি করে টাকা নিয়ে যেতে হয় বাড়িতে। এই মুহূর্তে ওর গান শেখার আগ্রহ আমাকে চাঙ্গা করে। আমি ভাবি, ওর বেতনের টাকা কিছু বাড়িয়ে দিয়ে ওকে গান শেখানোর জন্য আটকাবো। ওর সুরেলা কচিকন্ঠ এই বাড়ির আনাচে-কানাচে আটকে থাকবে, ঠিক মাকড়সার জালের মতো, কিংবা তেলাপোকার দৌড়ে বেড়ানোর মতো, তখন এই বাড়ির কোনোকিছুতে ওর আর ভয় থাকবে না।
সুষমা আমার কাছে এসে বসে। বলে, ভাইয়া কি ভাবছো?
ভাবছি তোর পারফিউমের কথা। গন্ধটা খুব মিষ্টি। আমাকে আচ্ছন্ন করে রেখেছে। বলতে পারিস মগ্ন হয়ে বসে আছি। কোথায় পেয়েছিস এই সুগন্ধী?
তৈমুর দিয়েছে। সুষমার শারীরিক স্নিগ্ধতায় চাঁদনি রাত নেমে এসেছে, মনে হচ্ছে ও এক আশ্চর্য নারী, যার শরীরজুড়ে পৃথিবীর সবটুকু মোহনীয় মুগ্ধতা এই মুহূর্তে আমার ঘরে। আমি আমার সামনে দাঁড়িয়ে থাকা এক অপরূপ নারীকে দেখি যাকে আমি কখনো দেখিনি।
কি হলো ভাইয়া? তুমি কি অন্যকিছু ভাবছ?
ভাবছি বেলফুলকে গান শেখাব।
বেশতো, ভালো কথা। পথশিশু মেয়েটি নতুন জগৎ পাবে।
ঠিক তোর মতো কি? তুই যেমন পেয়েছিস? ভালো হবে না?
খুব ভালো হবে ভাইয়া। ও নতুন জগৎ পাবে। তুমিও নতুন কাজ পেলে, সারাদিন একা একা থাকার খানিকটুকু পূরণ হবে।
ওর কথায় আমি গভীর নিশ্বাস ছাড়ি। সুষমা আমার মুখোমুখি বসে। বলি, তোর কি যাবার তাড়া আছে? নাকি বসবি কিছুক্ষণ? তোর জন্য আমি চা বানাব। ফ্রিজে পেস্ট্রি আছে।
ঠিক আছে আজ তোমার হাতেই চা খাবো। তুমি আমাকে চা-স্ন্যাক্স দিচ্ছ রোজকার মতো আমি তোমাকে দিচ্ছি না।
কাজতো উল্টোতেই হবে। ডালিয়া আবচেতন হয়ে গেলে আমিতো ঘরের কাজ শিখেছি। আজ তৈমুরের গল্প শুনব। ও কি তোর অফিসের কেউ?
না, আমার অফিসের কেউ না। পাশ করার পরে বিশ্ববিদ্যালয়ের অধ্যাপক ছিলেন। পিএইচডি করতে বিদেশে যান। তারপর আর দেশে ফিরেননি। আমেরিকাতেই থেকে যান। তবে দেশে ফিরতেন প্রায়ই।
তোর সঙ্গে কোথায় দেখা হলো?
তিনি আমার প্রতিবেশি। রোজই দেখা হয়, আমি যখন সকালে হাঁটতে বের হই তখন।
আমি হা-হা করে হেসে বলি, বাহ দিনের প্রথম আলোয় ফুরফুরে বাতাস গায়ে মেখে স্নিগ্ধ আমেজে -। চমৎকার শুরু। তো কতদিনের ঘটনা রে?
মাস তিনেক। সুষমার লাজুক ভঙ্গি আমার বেশ লাগে, মনে হচ্ছে আমি তরুণি সুষমার মুখোমুখি হয়েছে। জিজ্ঞেস করি, তৈমুরের আর কে আছে?
স্ত্রী মারা গেছে বছর দু’য়েক আগে। দুই ছেলে, ওরা আমেরিকাতেই থাকবে। দুজনেই বিদেশি বিয়ে করেছে। একজনের বৌ পোল্যান্ডের, আর একজনের বৌ মেক্সিকোর। দু’জনেরই দু’টো মেয়ে আছে। ঢাকায় যে ফ্ল্যাটে তৈমুর থাকেন সেটা তার নিজের। আমার সঙ্গে পরিচয় হওয়ার পরে বলেছেন আমেরিকায় আর ফিরবেন না।
তুই কি ভাবছিস রে? এত দেখছি সরাসরি প্রস্তাব।
আমি এখনো কিছু ভাবিনি ভাইয়া। সিদ্ধান্ত কি নেব সেজন্য সময় নিচ্ছি। তোমারও অনুমতি লাগবে তো -। নাকি?
আমি হাসতে হাসতে বলি, তুই ভেবেছিস রে। তোর চোখমুখের ভাষা ভাবার কথাই বলছে। তোর সিদ্ধান্ত নেয়া হয়েছে। কংগ্রাচুলেশনস সুষমা। আমি খুব খুশি হয়েছি। একদিন আমার কাছে নিয়ে আসবি তৈমুরকে। চুটিয়ে আড্ডা দেব তিনজনে। তৈমুরকে গান শোনাব। ও কি গান শুনতে ভালোবাসে? আচ্ছা ঠিক আছে আমি জিজ্ঞেস করে নেব। বিয়েটা আমার বাড়িতে হবে। সব ববস্থা আমি করব। ওর ছেলেরা বাবার বিয়েতে এলে সেটা একটা দারুণ ঘটনা হবে।
ভাইয়া -। সুষমা টেনে উচ্চারণ করে। আমার চাইতে তোমার খুশি অনেক দেখছি।
তুই খুশি প্রকাশ করছিস না, আমি করছি। ক্ষতি নেই, খুশি প্রকাশ হলেই হয়।
তুমিতো কিছুই জানতে চাইলে না। আগেই বিয়ের কথা বলছ, মনে হচ্ছে বিয়ে আমার নয় তোমার।
কি বললি? আমি চমকে ওর দিকে তাকাই। বুকের মধ্যে গুড়গুড় করে শব্দ, বিয়ে আমার নয় তোমার।
সুষমা হাসতে থাকে। হাসতে হাসতে আবার বলে, তুমিতো ঠিক করে কিছুই জানতে চাইলে না?
আমার তো জানার দরকার নেই। জানবি তুই, বুঝেশুনে পা ফেলবি, তারপর সিদ্ধান্ত নিবি। আমি হবো অনুষ্ঠানের আয়োজক। ঠিক আছে? তবে হ্যাঁ, অনুষ্ঠানের আয়োজনের আগে তৈমুরের সঙ্গে দেখা করতে হবে। যেদিন তুই ওকে এই বাড়িতে নিয়ে আসবি সেদিন আজকের পারফিউম শরীরে ছড়িয়ে আসবি। ঠিকতো?
আমি আলতো করে ওর ঘাড়ে হাত রাখি। বলি, তোকে কি আমি বিব্রত করেছি সুষমা?
মোটেই না। এমন কথা তুমি বলতেই পার। আমরা সাত ভাইবোন। তোমার সঙ্গে আমার মনের টান বেশি। অন্যদেরকে কথাটাতো তোমাকেই জানাতে হবে ভাইয়া।
গুড। আমি খুব খুশি হয়েছি। চল ডাইনিং টেবিলে বসে আরও কথা বলব।
তুমি যাও। আমি কফি বানিয়ে আনছি।
দেখতে পাই ওর মুখে খুশির আভা। ভাবি, এবার ও মবিনকে একটা জবাব দিতে পারবে। একজন মানুষের জীবনে জিরো সময় বলে কিছু থাকতে পারে তা আমার ভাবনায় আসে না। আমি অপমানিত বোধ করি। আগেও করেছি। কিন্তু নিজের মনোভাব সুষমার কাছে প্রকাশ করিনি। আজ প্রাণখোলা ডাকের সাড়া পাচ্ছি। আমার বুকের ভেতরে তোলপাড় করে ওঠে সময়। আমার সময় ডালিয়ার সঙ্গে। আমার সময় ভালোবাসার সঙ্গে। আমি ডাইনিং রুমের দেয়ালের আয়নায় আমাকে আর ডালিয়াকে দেখতে পাই। পশ্চাশ বছরেরও বেশি সময়ে আগের আমরা। বিশ্ববিদ্যালয়ের কোয়াটারে উঠেছি, মনের আনন্দে ঘর সাজাচ্ছি, এটা-ওটা কিনে আনছি। ড্রইংরুমের নতুন সোফায় বসে ডালিয়া আমার আঙুল মটকাতে মটকাতে বলেছিল, বিয়ের দু’বছর পরে আমরা নতুন একটি ফ্ল্যাটে এলাম। বেশ লাগছে, মনে হচ্ছে নতুন জীবন শুরু হলো।এবার আমরা নতুন মানুষ আনব, আমি কথাটি বলে ওর দু’হাত আমার গালে চেপে ধরি। কতক্ষণ এভাবে ছিলাম জানিনা। ডালিয়ার মাথা আমার বুকের মধ্যে, ফিসফিসিয়ে বলে, হ্যাঁ, নতুন মানুষ চাই। আমাদের খুনসুটিতে সময় চলে যায়। জানালার কার্নিশে বসে কাক ডাকে, আমরা বিরক্ত হইনা। মনে হয় কাকের সঙ্গীতও মানুষের বুকে নদী হয়। মনে মনে ভাবি, কাকটা আজ ডাকতেই থাকুক। ডেকে ডেকে বলুক, তোমাদের এই সুখের সময় চিরকালের হোক। তোমাদের সুখের সময় কোনোদিনই শেষ হবে না। কতক্ষণ চলে যায় আমি জানিনা। অনন্ত সময় আমার বুকের মধ্যে স্তব্ধ হয়ে থাকে। আমি নিবিষ্ট চিত্তে নিজের মধ্যে মগ্ন হই। ডালিয়ার কন্ঠস্বর শুনতে পাই। বলছে, যে ভালোবাসার কথা আমাকে বলেছ তা কিন্তু অন্য কাউকে বলবে না। আমার মাথা চক্কর দিয়ে ওঠে। ধাম করে মাথা সোজা করে বলি, তুমি আমাকে অপমান করলে ইরাবতী নদী।
অপমান করিনি। তবে এটাও সত্যি পুরুষ মানুষের কোনোকিছু ঠিক থাকে না।
আমি আরও রেগে গিয়ে বলেছিলাম, আমার শব্দ ভান্ডার এত কম নয় যে তোমার জন্য বলা ভালোবাসার কথা একইভাবে আর একজনকে বলতে হবে। বললে, নতুন কথাই বলব।
তারপর সাত দিন ডালিয়া আমার সঙ্গে কথা বলেনি। আমিও ওর অভিমানের তোয়াক্কা করিনি। ভেবেছিলাম অন্যায় ও করেছিল, অপরাধও ওর। তবে আমি কেন মান ভাঙাবো! আমি নিজের সিদ্ধান্তে অনড় ছিলাম সে সময়ে। পরে ডালিয়াই বলেছিল, স্যরি আমি কথাটা ঠিক বলিনি। তুমি দুঃখ পেয়ো না।
আমার দুঃখ তুমি আর ঘোচাতে পারবে না ডালিয়া। তুমি সব পুরুষকে এক পাল্লায় ওঠালে কেন?
আমি স্যরি বলেছি মাছরাঙা। আর কোনোদিন বলব না।
আমি চুলের ভেতর হাত ডোবাই। পাঁচ বছরেরও আগে ডালিয়ার বলবনা শব্দটি বন্ধ হয়ে গেছে। অবশ্য ও যতদিন সক্রিয় ছিল ততদিন ঐ কথা আমাকে আর বলেনি। অজস্র কথার মাঝে আড়াল হয়েছিল ওর ওইসব কথা। যতদিন প্রাণের ধুকধুকি আছে ততদিন ও আর বলবে না। আমার চোখে পানি আসে। আমি দু’হাত দিয়ে চোখের পানি আড়াল করি।
সুষমা কাছে দাঁড়িয়ে ডাকে, ভাইয়া কফি।
বোস। তোর যাবার তাড়া নেই তো? আমি উদগ্রীব হয়ে ওর দিকে তাকাই। আমার ইচ্ছে ও আরও কিছুক্ষণ এই বাড়িতে থাকুক। আমার সময় কাটুক আনন্দে।
ও সোফায় বসতে বসতে বলে, তোমার কথা থাকলে শুনব। আমার তাড়া নিয়ে ভেবো না। জানোইতো আমি সময় ম্যানেজ করতে পারি।
আমি গভীর ঔৎসুক্য নিয়ে ওর দিকে তাকাই। আমার ভেতরে সুষমার নতুন করে শুরুর জানার ইচ্ছা প্রবল হয়ে ওঠে। নিজের ভেতরে কেন এই অস্থিরতা তা আমাকে প্রশ্নের মুখোমুখি করেছে। বলি, আমি তোর নতুন জীবনের কথা শুনতে চাই। যে ভালোবাসার কথা তুই মবিনকে বলেছিস সেসব কথা তো তুই তৈমুরকে বলিসনি। না রে?
হ্যাঁ, তাতো বটেই। একজনকে বলা কথা আমি অন্যজনকে কেন বলব? ভাইয়া আমার জীবন থেকে আমি মবিনকে মুছে ফেলতে পারব না, কিন্তু তৈমুরের সঙ্গে শুরু আমাকে বসন্তের নতুন গজানো পাতার স্নিগ্ধতা দেবে। আমি নতুন করে সম্পর্ক গড়ে তুলব।
ডিভোর্স হওয়ার পরও তুই বলতি তুই মবিনকে ভালোবাসিস। আমার মনে হতো তুই বাড়াবাড়ি করছিস। বিষয়টি আমি মানতে পারতাম না।
মনের ভেতরে সেতো থেকেই ছিল ভাইয়া। কারণ আমি আমারটুকু নিয়ে কথা বলেছি। ওরটুকুতো আমি কবেই ঝেড়ে ফেলেছি। তার কিছু অবশিষ্ট নাই। আমারটুকু বাদ দিলে আমার জীবনের একটা চ্যাপ্টার অন্ধকার হয়ে যায়। আমি তা চাই না। আমার যা কিছু তাকে আমি আমার ভেতরেই রাখব। সতেজ রাখব। আড়াল করব না।
সুষমা থামে। আমি কফিতে চুমুক দেই। পরপর কয়েকবার চুমুক দেই। মনে হয় আমার ভেতরে ভীষণ তৃষ্ণা। আমাদের মধ্যে আর কথা হয় না। সুষমাও ওর কফি শেষ করে বলে, ভাবির বালিশের পাশে কিছু বকুল ফুল রেখেছি। সন্ধ্যা হলে ফেলে দিও ভাইয়া। নইলে পোকা আসতে পারে।
তুইতো জানিস আমি সারাদিনে কয়েকবার ওর বিছানা ঝেড়ে দেই।
তোমার তুলনা শুধু তুমিই। আমি আজ যাই। দেখে এসেছি রান্নাঘরে সবকিছু ঠিকঠাক আছে। রাতের রান্নার জন্য বিকেলেতো বুয়া আসবে, না?
হ্যাঁ আসবে। একটু পরেই এসে যাবে।
তুমি এখন কি করবে ভাইয়া?
হারমোনিয়াম নিয়ে বসব। এখনতো গানই আমার ডালিয়া। গানের মধ্যে ওকে খুঁজে ফেরা।
ভাবি তোমার গানের খুব অনুরাগী ছিল। মাঝে মাঝে মনে হতো ভাবি বুঝি তোমাকে ছাড়া আর কাউকে গায়কই মনে করে না। ভাবি যখন গদগদ স্বরে তোমার গানের কথা বলতো, আমি হেসে গড়িয়ে পড়তাম। মাঝে মাঝে ভাবি রেগে গিয়ে বলত, হাসছ কেন? আমি কোনো উত্তর দিতাম না, আমিতো জানি আমার উত্তর দেয়ার কিছু নেই।
গান শুনেইতো প্রেম। ও এমন মুগ্ধ ভাষায় আমার গানের কথা বলতো যে মনে হতো আমার সামনের পুরো জগৎই ডালিয়া।
প্রেম! সুষমা হেসে গড়িয়ে পড়ে। প্রেম বারবার ফিরে আসে ভাইয়া। তোমার জীবনেও কি তেমন কিছু ঘটবে?
জানি না। আমি দ্বিধা নিয়ে বলি। সুষমা এমন একটি প্রশ্ন করবে তা আমি ভাবিনি। আমার ভেতরে কাঁপুনি জাগে।
এলে আমি খুশি হবো। তোমার নিঃসঙ্গতা আমাকে খুব কষ্ট দেয়। ছেলেমেয়েরা কাছে থাকলে তুমি খানিকটুকু স্বস্তিতে থাকতে। ওদের বাচ্চা নিয়ে তোমার সময় কেটে যেত।
আমার কাছে নিঃসঙ্গতা শুধু একটি শব্দ মাত্র নয়। এটা জীবনের ব্যাপকতাও রে বোন। আমি এক উদাস ভঙ্গিতে কথাটা বলি যেন জীবনের কাছে আমার কোনো পরাজয় নেই।
সুষমা আমার কথা শোনে, কিন্তু আমার দিকে তাকায় না। একই ভঙ্গিতে বলে, তোমার জীবনযাপনে আমি সেটাই দেখতে পাচ্ছি। আজ গেলাম। আবার কবে আসব তা তোমাকে ফোনে জানাব। আর যদি তোমার দরকার হয় তাহলে ফোন দিও।
আমার দরকার হলে ফোন দেব সেটা ভিন্ন ব্যাপার, কিন্তু তৈমুরের সঙ্গে আমার পরিচয় হবে কবে?
তুমি চাইলে তাকে নিয়ে আসব। যখন বলবে তখনই আনব। অবশ্য তার যদি অন্য কোনো অ্যাপায়েন্টমেন্ট না থাকে সেটাও দেখতে হবে। তুমি আমাকে ফোন দিও ভাইয়া, তোমার চাওয়া আমার কাছে গুরুত্বপূর্ণ।
আমিতো চাই। আমি আনন্দের হাসি ছড়িয়ে কথাটা বলি। আমার চাওয়া তোর কাছে বড় পাত্তা পাবে সেটা আমি জানি। কথাটা বলে আমি হাসি। সুষমাও হাসে, আমরা বুঝে যাই যে আমাদের জীবনের জানালাগুলো খুলে গেছে। আমরা দুই ভাইবোন বুক ভরে নিশ্বাস নিচ্ছি।
আচ্ছা, ঠিক আছে। আজ যাই। সুষমা ঘাড় নেড়ে দরজা খুলে বেরিয়ে পড়ে। আমি সিঁড়ির মাথায় দাঁড়িয়ে ওর চলে যাওয়া দেখি। খুট করে পাশের ফ্ল্যাটের দরজা খুলে যায়। বেরিয়ে আসেন মিসেস সাদেক। হাজব্যান্ড মারা যাওয়ার পরে তিনি বছর দেড়েক আমেরিকায় ছেলের কাছে ছিলেন। কবে ফিরেছেন তা আমার জানা ছিল না। আমাকে দেখে হাসিমুখে বললেন, কেমন আছেন আরিফ ভাই?
এইতো ভালো। আপনি কবে এলেন? আমি জানতে পারিনি। আমার বাড়ির লোকজন আসা-যাওয়ার মধ্যে থাকে। সেজন্য পাশের বাড়ির খবর আমি ঠিকমতো জানতে পারি না।
গতকাল এসেছি। আমিও কারও সঙ্গে যোগাযোগ করিনি। পথের ধকল কাটিয়ে উঠতে সময় লাগে। আপনার সাড়া পেয়ে দরজা খুললাম।
ভালো আছেন তো? ছেলে-নাতিপুতিরা ভালো আছে তো?
ছেলে-নাতিপুতিরা ভালো আছে। আমার আর ভালো থাকা। সাদেক নেই এটা মেনে নেয় আমার জন্য খুব কষ্টের। বিদেশ গিয়েও থাকতে পারলাম না। ছেলে জোর করে আটকে রেখেছিল। নইলে অনেক আগেই ফিরে আসতাম। এখন দেশেই থাকব। আর যাব না বিদেশে।
ভালোই করেছেন। নিজের দেশইতো মানুষের আসল জায়গা।
আমার কন্ঠে উচ্ছ্বাস একটু বেশি ধ্বনিত হয়। আমি নিজেকে সামলে নেই। সাদেক সাহেবের সঙ্গে আমার সম্পর্ক ছিল বেশ ফর্মাল। প্রতিবেশির উর্ধে আন্তরিক সম্পর্ক ছিল না। ডালিয়া অসুস্থ হলে আমাকে বেশ সহযোগিতা করেছিলেন। তারপর একদিন হার্ট অ্যাটাকে মারা গেলেন। হাসপাতালে নেয়ারও সুযোগ পেল না পরিবারের কেউ। শুনতে পাই ফায়জা সাদেকের কন্ঠস্বর।
ভাবি কি এখনো তেমনই। কথা শেষ না করে থেমে গেলেন তিনি।
আমি বললাম, হ্যাঁ, তেমনই আছে। এভাবেই বেঁচে থাকা। আমার দীর্ঘশ্বাস বাতাসে উড়ে যায়।
দেখতে আসব। শরীর ঠিক আছে?
শরীর আর ঠিক থাকবে কীভাবে? দিন দিন নেতিয়ে যাচ্ছে। আচ্ছা আসি।
আমি এমন আকস্মিকভাবে বিদায় নেয়াতে তিনি খানিকটা হতবাক হয়ে চুপ করে থাকেন। আমি ঘরে ঢুকে দরজা বন্ধ করি। মাথা ঝিমঝিম করছে, কিছু ভালোলাগছে না। আবার পুরো বাড়ির সব ঘরে আয়না দেখতে পাই। আয়নায় ভেসে ওঠে আমার কল্পনার রঙতুলিতে আঁকা পেইন্টিং। এ আমার এক আশ্চর্য জগৎ। নিজের এই জগতে আমি একা বাসিন্দা। এই একাকী জগতের ভূপৃষ্ঠে আমি ছবি আঁকি। আমার এই ছবি আঁকা আমার অস্তিত্ত্ব খোঁজার অংশ। রায়নার ঘরে গেলে দেখতে পাই ওকে কখনো পড়ার টেবিলে কিংবা খাটে। কখনো ল্যাপটপ নিয়ে বসে ইন্টারনেটে সার্চ করছে। আমার মনে হয় ওকে কি আমি খুঁজছি? ওতো আমার সামনে নেই। কবে কখন ওর জীবনে রোদ-বৃষ্টি নেমেছিল আমি জানি না। আমার জানার সময় ছিল না। বিশ্ববিদ্যালয়ের কাজের নানাকিছু নিয়ে আমার প্রবল ব্যস্ততা ছিল। লেখাপড়ায় প্রচুর সময় দিতাম। মেয়েটি রাগ করে বলতো, বাবা তুমি কি আমাদের কেউ না?
ডালিয়া ওকে আদর করে বলত, বাবা তোমাদের সব। তোমাদের কাছে বাবার চেয়ে বড় কেউ না।
রায়না সেদিন আমার নাকের ডগার উপর আঙুল রেখে বলেছিল, বাবা মা তোমাকে এমন করে দেখে কেন? মায়ের কি দশটা চোখ আছে?
হয়তো আছে। শুধু দশটা না দশ হাজার চোখ আছে।
কোথায় আছে? আমরা দেখতে পাই না কেন?
সবার বুকের ভেতরে অন্যরকম চোখ থাকে। ওটা দেখতে পাওয়া যায় না, বুঝে নিতে হয়। মাগো মানুষকে বোঝার আগে নিজেকে বুঝতে হয়।
বাবা তুমি খুব কঠিন কথা বলো। তোমার চিন্তার জায়গাটা জটিল। তোমার বন্ধু সুরকার শহীদ আলতাফ মাহমুদকে খুঁজে ফেরাও তোমার জন্য এক জটিল মানসিক অবস্থা। আমি নিজেকেই বলি, সুরকারকে আমার তো খুঁজতেই হবে রে মেয়ে। তাকে আমি না পেলে তুই খুঁজবি। তোর সন্তান খুঁজবে। তোর সন্তানের সন্তানেরা খুঁজবে। আমাদের বেঁচে থাকার শক্তির জায়গা তারা তৈরি করেছিল তাদেরকেতো আমাদের অনবরত খুঁজতেই হবে। তারা আমাদের বুকের ভেতর থাকলেও সেখানে আমাদের হাত যাবে। আমরা ছুঁয়ে দেখব তাঁদেরকে।
আমার চারদিকের দেয়ালে আলতাফ মাহমুদ। আমরা জানি না দেশের মাটির কোন অতলে আছে মাহমুদ। বাতাসে ভেসে আসে একুশে ফেব্রুয়ারির গান। আমার তখন বুকের ভেতর সাহিত্যের তৃষ্ণা জেগে ওঠে। যে মার্ক্সীয় অর্থনীতি আমার জীবনসত্যকে আচ্ছন্ন করে রাখে এই বয়স পর্যন্ত তার নানা মাত্রা আমি খুঁজে বেড়াই। আমি ইশতিকের ঘরে গিয়ে বই খুঁজি। গুন্টার গ্রাসের ‘টিন ড্রাম’ অনায়াসে চোখের সামনে পড়ে। আমি সেটা নিয়ে ড্রইংরুমে আসি। অনেক আগে পড়েছিলাম, এখন থেকে চুয়াল্লিশ বছর আগে। মহান মুক্তিযুদ্ধের সময়, যে বছরে আলতাফ হারিয়ে গেল। এই বইটি হাতে নিয়ে সোফায় চুপ করে বসে থাকি। আমার ভেতরে নানা ভাবনা কাজ করে। অর্থনীতি পড়িয়ে আমি কয়জনকে মার্ক্সীয় দর্শনে বিশ্বাসী করাতে পেরেছি জানি না। পুঁজিবাদের ডামাডোলে ভেসে যাচ্ছে দুনিয়া। ভোগ-বিলাসের নিমজ্জিত হওয়ার অবিশ্বাস্য আকাঙ্ক্ষা ক্ষুদ্র থেকে বৃহতের মধ্যে বিপুল বেগে প্রবাহিত। যারা এখনও স্বপ্নের শেষটুকু ধরে রাখার আপ্রাণ চেষ্টায় অক্লান্ত শ্রমিক তাদেরকে আমার খুঁজতে হচ্ছে। আমি এই নির্জন বাড়ির একক পথিক। হাঁটছি, ঘুরছি আর নিজের সঙ্গে বোঝাপড়া করছি। আমিই বা কীভাবে জানব যে বিশ্বাসের জায়গা ছুঁয়ে রেখে হারাচ্ছে কতজন! কি তাদের পরিণতি! নানা এলোমেলো ভাবনায় নিজেকে নিয়ন্ত্রণে রাখার চেষ্টা যখন করছি তখন আমার মিসেস সাদেকের কথা মনে হয়। বেশ একটি লম্বা সময় বিদেশে কাটিয়ে আসার কারণে চেহারায় অন্যরকম দ্যুতির আভা। কি হতো এই পড়ন্ত বিকেলের শেষ আলোয় যদি দু’জনে বসে মগ্ন হয়ে গল্প করতে পারতাম। দ্রুত সময় কেটে যেতো, আমার মগ্ন চৈতন্যে শিস বাজাতো আশ্চর্য দোয়েল পাখি। তখন আমি একজন বিশ্বখ্যাত কবির মায়ের কথা ফায়জাকে বলতে থাকি। তিনি সামনাসামনি মিসেস সাদেক, কিন্তু তার নাম যে ফায়জা তা আমি জানি। ডালিয়া তাকে ফায়জা ভাবি বলে ডাকতো। আমি ফায়জাকে বলি, ফায়জা কনফ্লিক্টের সময় নারীরা যেভাবে অরক্ষিত হয়ে যায় সেভাবেই অরক্ষিত হয়েছিলেন সেই কবির মা। সময়টা দ্বিতীয় বিশ্বযুদ্ধ। আর কবির সময় ছিল তার শৈশব, তিনি মনে করেন তার হারিয়ে যাওয়া শৈশব। মায়ের স্মৃতি তার শৈশবে হয়নি, হয়েছে অনেক পরে। তার মা কতবার সৈনিকের দ্বারা ধর্ষনের শিকার হয়েছিলেন তা তিনি জেনেছিলেন মায়ের মৃত্যুর পরে। বিষয়টি তিনি জেনেছিলেন বড় বোনের কাছ থেকে। বোন বলেছিল, আমাকে বাঁচানোর জন্যই মা ওদের কাছে নিজেকে সমর্পন করেছিলেন। বলেছিলেন, আমার মেয়েটিকে তোমরা নির্যাতন করো না। ও ছোট। ওর এ সবের ধারণা নেই। ও আমার কাছে এখনো এক দেবশিশু। সৈনিকরা মাকে টেনে নিয়ে গিয়েছিল। কতবার এমন ঘটনা ঘটেছিল তার হিসাব আমি রাখিনা। সেদিন আমি দেবশিশু হওয়ার প্রতিজ্ঞা করেছিলাম। ঈশ্বরের আশীর্বাদে আমি দেবশিশু থাকতে পেরেছি। আমি যৌবনে নান হয়েছিলাম, পরে সেবিকা পেশায় আসি। মনে করি এভাবে জীবনের ভার কমাতে পারব, জীবনের কোনো অন্যায় আমার কাছে মুখ থুবড়ে থাকবে না।
মৃত্যুর সময় মা তোমাকে কিছু বলেছিল?
বলেছিল। বোনের চুপ করে থাকা দেখে সেদিন সে প্রশ্ন করেছিল, কি বলেছিল?
মা বলেছিল বিষয়টি যেন তোকে জানাই। আর তুই যেন জীবনভর এই অন্যায়ের প্রতিবাদ করিস। তোকে অনবরত বলতে হবে, নো সেক্সচুয়াল ভায়োলেন্স ইন আর্মড কনফ্লিক্ট।
ছেলেটি বড় হয়ে জেনেছিল মানুষের স্বভাবকে বশে আনা কঠিন। জেনেছিল মানুষ বামন-আকারে জন্মালে মানুষের পাপক্ষয়ের চিন্তা থাকে। মানুষ তার আকৃতির বিরুদ্ধে দাঁড়ানোর সাহস রাখে। যদি সে সাহস দিয়ে জয় করতে চায় বিরুদ্ধ শক্তির যাবতীয় অপকর্ম।
আমি একসময় বুঝি আমি মিছেই ফায়জার কথা মনে করছি যে সে এই ঘরে আছে। আমরা মুখোমুখি বসে আছি, যেন আমাদের দীর্ঘ সম্পর্কের সূত্র আছে, আমরা একে অপরকে গভীরভাবে জানি। কোনোদিন ফায়জাকে বলেছিলাম, ফায়জা তোমার হাত ধরে হেঁটে যাব অনেকদূরে। ফায়জা হাসতে হাসতে বলেছিল, কতদূর যেতে চাও? পারব কি অতদূর যেতে? আমি বলেছিলাম, এতো শারীরিকভাবে যাওয়া নয়, এ যাওয়ার স্বপ্ন আছে, ভালোবাসা আছে, যৌথ জীবনযাপনের দর্শন আছে। ধরে নাও কতদূর যেতে পারব সেটা আমাদের ইচ্ছা – ইচ্ছার ফুল ফুটিয়ে সৌরভ গায়ে মাখা। এখন আমরা এই ঘরে জমিয়ে গল্প করছি। আমার অবচেতন এমন ভাবনা কেন আচ্ছন্ন করছে? আমি কেন তাকে মনে করে নারী বিষয়ে ভাবছি? আমি ফায়জার সামনে আর্মড কনফ্লিক্টের বিষয়টি তুলে ধরেছি। নারীর চিন্তা ওর কাছ থেকে বুঝতে চেয়েছি। আসলে এই অলস ভাবনার সম্পর্ক-সূত্র আমার গুন্টার গ্রাস। তার ‘টিন ড্রাম’ উপন্যাস। সাহিত্য আর অর্থনীতি আমার কাছে পরস্পর-সংলগ্ন বিষয়। আর সে সাহিত্যের লেখক যদি হয় বাম রাজনীতির কেউ তবে তার সাহিত্যের গুরুত্ব আমার কাছে অনেক বেশি। আমি ধরে নেই বিষয়ের পারস্পরিক সংলগ্নতা পাঠকের চিন্তার জায়গা উজ্জীবিত করে। পাঠক তার সূত্রকে রঙিন জলে ভাসায় আমি ‘টিন ড্রাম’ উপন্যাসের পাতা ওল্টাই। এক পৃষ্ঠা পড়ার পরে আমি যুদ্ধের ইতিহাসে ফিরে যাই। কেমন করে যুদ্ধ মানুষকে ছেঁচে ফেলে, কেমন করে লোভী দানবেরা হিংস্র আচরণ করে, কেমন করে মানুষের সঙ্গে মানুষের সম্পর্কের পতন ঘটে। আমি এমনই মানুষ, চিন্তার ধার কেটে নিজেকে খন্ড খন্ড করি। মাড়িয়ে যাই রক্তমাখানো কাদাজল।
বিকেলে ফায়জাকে দেখার পরে আমার ভেতরের প্রবল নস্টালজিয়া আমাকে বিভিন্ন সূত্রে নিয়ে যাচ্ছে। বলছে দেখো। সেজন্য এখন আমি যুদ্ধের ইতিহাসে, দ্বিতীয় বিশ্বযুদ্ধ। কিন্তু এমন একটি ভাবনার পরে আমি নিজেকে আবার গুটিয়ে নেই। কোলের ওপর ‘টিন ড্রাম’ রেখে বসে থাকি। বারবার উপন্যাসের নায়ক অসকারের কথা মনে হয়। অনেক আগে পড়া বইটির অনেক কিছু ভুলে গেছি। ভুলিনি তার ড্রাম বাজানো এবং গলা চিরে গানের ধরনের চিৎকার, যে চিৎকারে ফেটে চৌচির হয় জানালার কাঁচ। সাহিত্যের জায়গা থেকে যখন চিন্তা করি দেখি গুন্টার গ্রাস উপন্যাসে নায়কের ধারণা ভেঙে দিয়েছিলেন। তার নায়ক অসকারই বলেছে, ব্যক্তির একক সত্তার যুগ শেষ হয়ে গেছে। এখন সমষ্টির সময়। সমষ্টি দিয়ে তৈরি হবে মানবসমাজের সামগ্রিক রূপ। মানুষের এই শক্তিকে ব্যবহার করেই মানুষকে এগোতে হবে। বামপন্থী রাজনীতির এই দর্শনকে সম্বল করে তিনি মানবমুক্তির স্বপ্ন দেখেছিলেন। দ্বিতীয় বিশ্বযুদ্ধের পশ্চাৎভূমি বিশ্লেষণ করলে মানব-ধ্বংসের আগ্রাসী মনোভাব কীভাবে মুখ থুবড়ে পড়ে সেটা বোঝা যায়। সেই যুদ্ধে জার্মান বন্দি-শিবিরে এক কোটির বেশি মানুষকে হত্যা করা হয়। রাশিয়া অজস্র সৈনিকের মৃত্যু দেখে আর মিত্রবাহিনীর বিমান হামলায় বিধ্বস্ত জার্মানি আত্মসমর্পন করতে বাধ্য হয়। পুঁজিবাদের বলয় থেকে বেরিয়ে আসা লেখক আমার সামনে এক আশ্চর্য শক্তি, গভীর বিশ্বাস। আমি ‘টিন ড্রাম’ উপন্যাসের অসকারের মতো নিজেকে ভাবতে পারিনা। আমি জানি আমার অন্তরশক্তিতে তত দাপট নেই, যে দাপট দিয়ে একজন মানুষ নিজের কন্ঠস্বরের গর্জন দিয়ে জানালার কাঁচ ভাঙতে পারে, যে কাঁচ ঝনঝন শব্দে চারদিকে গড়িয়ে পড়বে। আমি উপন্যাসের প্রথম অধ্যায়ে চোখ রাখি, অধ্যায়ের নাম দ্য ওয়াইল্ড স্কার্ট। অসকারের নানী আন্না ব্রনস্কি এমন একটি স্কার্ট পরে আলু ক্ষেতের কাছে বসে কয়লার আগুনে আলু পুড়িয়ে খাচ্ছিল। সে সময় একজন ব্যক্তি পুলিশের তাড়া খেয়ে আন্নার ফোলানো-ফাঁপানো স্কার্টের আড়ালে আশ্রয় নেয়। আমি হা-হা করে হাসি। হাসতে হাসতে আবার পড়তে শুরু করি। পালিয়ে আসা লোকটির নাম জোসেফ। আন্নার সঙ্গে পরে তার প্রেম ও বিয়ে হয়।
হঠাৎ করে আন্না আমার সামনে স্যাফো হয়ে ওঠে, কেন তার কোনো ব্যাখ্যা নেই। এই ব্যাখ্যাহীন অবাস্তবতায় আমি ডুবে গেলে জোরে জোরে কলিং বেল বেজে ওঠে। আমি শুনি এবং বসে থাকি, উঠে দরজা খোলার তাড়া অনুভব করি না, তখন চিৎকার শুনতে পাই, স্যার স্যার আমি জুয়েল। স্যার দরজা খোলেন। ওর কন্ঠস্বরে একই সঙ্গে ভয় ও উত্তেজনা আমি টের পাই। আমি পাশের টেবিলে বই রেখে দরজা খুলতে যাই। ছিটকিনিতে হাত দিলে আমার হাত অবশ লাগে। ভাবি, কতকাল যেন ছিটকিনি খুলিনি। এই হাত কি ছিটকিনি খুলতে পারবে? আমি কি কোনোদিন দরজা খুলে দাঁড়িয়েছিলাম? দেখেছিলাম পৃথিবীর আলো-হাওয়া? নাকি অসকারের মতো জন্মের পরে চোখ খুলে বুঝতে শিখেছিলাম ষাট পাওয়ারের বাল্বটিই আমার দেখা প্রথম আলো? একজন লেখক কীভাবে চিন্তার জগতে বিস্তার ঘটান এ এক পরম বিস্ময় আমার কাছে। আমি উপন্যাস জুড়ে ফুটে থাকা অস্কারকে নিজের ভেতরে দেখতে পাই। লেখকের অনুভব আমাকে কেন আলোড়িত করে সে প্রশ্নের উত্তর খুঁজি। বুঝতে পারি পাঠক আলোড়িত হবে বলেইতো তার কাছে সাহিত্যের মাত্রা। এভাবে সাহিত্য আমার ভেতরে নানা প্রশ্নের জন্ম দেয়। আমি নতুন ভাবনায় ঢুকি। এ আমার এক প্রিয় অভ্যাস।
স্যার আমি জুয়েল। এবার ওর কন্ঠস্বরে কান্নার শব্দ, একসময়ে ও ফুঁপিয়ে কেঁদে ওঠে। কাঁদতে কাঁদতে বলে, স্যার আমি জুয়েল। স্যার, দরজা খোলেন।
আমার অবশ হাতে শক্তি ফিরে আসে। আমি দরজার ছিটকিনি খুলি। ও আমার পায়ের ওপরে পড়ে, পা জড়িয়ে ধরে কান্নায় বুক ভাসায়। কান্নার শব্দ শুনে হয়তো মুখোমুখি দরজা খুলে বেরিয়ে আসে ফায়জা।
ফায়জা নিচু হয়ে ওকে টেনে ওঠাতে চায়। বলে, কি হয়েছে? কোনো দুর্ঘটনা রে জুয়েল? ওঠ, কি হয়েছে বল।
ও মাথা ওঠায়। দু’হাতে চোখ মুছে বলে, দুর্ঘটনার চেয়ে বেশিকিছু খালাআম্মা। গুন্ডারা বেলিকে ধর্ষণ করে খুন করে ফেলে গেছে।
আমি আঁতকে উঠে বলি, কি বললি? আমার শরীর থরথর করে কাঁপে। আমি দরজায় হাত ঠেকিয়ে নিজেকে সামাল দেই।
জুয়েল দু’হাতে চোখ মুছে উঠে দাঁড়ায়। বলে, স্যার, আপনি আমার সঙ্গে হাসপাতালে যাবেন। তারপর থানায় যাব। জিডি করতে হবে।
তুই কোথায় থেকে এত খবর পেলি? ফায়জার কন্ঠস্বরে প্রবল আর্তনাদ।
খালাআম্মা আমি সব পরে বলব। আগে মর্গে যাই। আমাদেরকে অনেক কাজ করতে হবে। স্যার না গেলে আমি একা কিছু করতে পারব না।
ফায়জা আমাকে বলে, আপনি ওর সঙ্গে যান আরিফ ভাই। আমি ডালিয়া ভাবিকে দেখব। আপনি কোনো চিন্তা করবেন না। যত রাতই হোক আপনি কাজটা শেষ করে আসবেন। আমি এই ফ্ল্যাটেই আপনার অপেক্ষায় থাকব।
অপেক্ষা! একটি শব্দে আমার ভেতর নড়ে ওঠে। দ্রুতকন্ঠে বলি, আমার দেরি হলে ডালিয়াকে স্যুপ দেবেন?
ফায়জা আবার বলে, আমার ফ্ল্যাটে তালা দিয়ে আমি আপনার ফ্ল্যাটে থাকব আপনি ফিরে না আসা পর্যন্ত। ভাবিকে স্যুপ দেয়াতো আমার জন্য কঠিন কাজ না। আমি তো দেখেছি কীভাবে স্যুপ দিতে হয়। আপনি বেলির কি হয়েছে তা দেখুন। জুয়েল তোর খিদে পেয়েছে?
না, আমার খিদে পায়নি। আমার আর কোনোদিন খিদে পাবে না খালাআম্মা, ও আবার হাউমাউ করে কেঁদে ওঠে।
তুই বোস জুয়েল, আমি রেডি হয়ে আসছি।
আমি ঘরে ঢুকে দ্রুত কাপড় বদলাই। শুনতে পাই ফায়জা ওকে জিজ্ঞেস করছে, কি হয়েছিল বলতো?
আমি সবটুকু জানি না। ওদের একজন আমাকে চিনতো। আমাদের বাড়ির কাছে আমি চায়ের দোকানে ছিলাম। সেই ছেলেটি আমাকে এসে বললো, বেলিকে দিয়েছি সাবাড় করে। যা তুলে নিয়ে আয়। নইলে কুকুরে টেনে নিয়ে যাবে। যে আমাদের কথা শুনবে না তার এমনই হবে।
কোথায় ও কে সাবাড় করলি শুয়োরের বাচ্চা?
ওই জলার দিকে। ওই দিকে যা, জলায় গিয়ে দেখ।
তুই একা গিয়েছিলি?
না, আমি একা যাইনি। আমার চিৎকারে লোক জড়ো হলে ও পালিয়ে যায়। অন্যদের আমি ঘটনার কথা বলি। আমার সঙ্গে অন্য লোকেরা ফাঁড়ির পুলিশের কাছে যায়। পুলিশ গিয়ে বেলিকে উদ্ধার করে হাসপাতালে নিয়ে যায়। ডাক্তার ওকে মৃত ঘোষণা করলে ওকে মর্গে পাঠানো হয়। এরপরই আমি এখানে আসি।
ওদের কথার মাঝে আমি ডালিয়ার কপালে হাত ছুঁইয়ে বেরিয়ে আসি। ফায়জা আবারও বলে, আপনি বাড়ি নিয়ে চিন্তা করবেন না। যতক্ষণ সময়ই লাগুক না কেন ওর ব্যাপারটা দেখবেন। বেলির জন্য আমার নিজের খুবই খারাপ লাগছে। শয়তানগুলোর শাস্তি হয় যেন। দরকার হলে আপনার সঙ্গে আমিও থাকব। লড়াই চাই।
ফায়জা আমাকে বিস্মিত করে। আমি ওর দিকে তাকিয়ে বলি, আচ্ছা আসি। ফ্রিজে খাবার আছে। আমার ছোট বোন দুপুরে দিয়ে গেছে। ইচ্ছে হলে খাবেন।
আমাকে নিয়ে ভাববেন না। আপনি আসুন। আপনার সামনে অনেক দায়িত্ব।
আমি বেরিয়ে আসি। সিঁড়ি দিয়ে নামতে নামতে আমার ভেতরে কি যেন হয় এই ভেবে যে ফায়জা আমার জন্য অপেক্ষায় থাকবে। পাঁচ বছরেরও বেশি সময় পরে কেউ আমার জন্য অপেক্ষায় থাকবে। এই প্রথম, ওহ কি সুন্দর রাত, একটি ধর্ষিত বালিকার মৃত্যুর খবর শোনার পরে বেঁচে থাকার ভালোলাগা আমাকে ভূপতিত করে না। ধর্ষণ ও মৃত্যুর বিপরীতে এই চিত্র আমার সামনে এসে হাজির হয়। আমি এটা যে নিজে নিজে তৈরি করেছি তাতো নয়, এটি এই সময়ের রিয়ালিটি। ফায়জা আমাকে দায়িত্বের কথাও মনে করিয়ে দিয়েছে। আমার সঙ্গে লড়াই করার কথা বলেছে। ও আমার সঙ্গে এভাবে যুক্ত হলে আমার বেঁচে থাকার পরের দিনগুলোতে শিউলি ফুল ফুটবে। শিউলির কমলা রঙের বোঁটায় শিশির জমবে। আমার ভেতরে প্রবল ভালোলাগার স্রোত বয়ে যায়। একটি ধর্ষণের ঘটনা এবং একটি বালিকার মৃত্যুর মুখোমুখি দাঁড়িয়ে শিউলি ফুলের ঘ্রাণ কি আমাকে টেনে নিয়ে যাবে কোথাও, যেখানে শোক এবং বিষণ্ণতা আমাকে আচ্ছন্ন করে রাখবে? আমি প্রশ্নের উত্তর খোঁজার মতো পরিস্থিতিতে নেই বলে মনে করতে পারি এখন। সবকিছু থেকে বিচ্ছিন্ন হয়ে এই মুহূর্তের রিয়ালিটির সঙ্গে নিজেকে সম্পৃক্ত করতে চাই। আমি জুয়েলের হাত ধরে বলি, এই ঘটনায় তোর খুব কষ্ট হচ্ছে জুয়েল?
আমার মনে হচ্ছে আমি মরে যাই। আমি আর বেঁচে থাকতে চাই না। বেলি কেন এভাবে মারা যাবে? ও কি অপরাধ করেছিল?
ওর ভেতরে কান্না এবং প্রতিবাদের বিষয় একসঙ্গে ফুটে ওঠে। বুঝতে পারি ওর ব্যাকুলতা।
বেলিকে তুই কতদিন ধরে চিনতি?
ছয় মাস হবে। ও তখন থেকেই ফুল বিক্রি করতে আসত।
তুই ওর বাড়িতে গিয়েছিল?
ওর মায়ের দুর্ঘটনার পরে গিয়েছিলাম। সেদিন বেলি কাঁদতে কাঁদতে আমাকে বলেছিলো, আপনি আমাকে বাঁচাবেন জুয়েল ভাই। আমি বলেছিলাম, তুই আমার আর একটা বোন হলি। আমার দুই দিদি আছে, তোকেও আমি দিদি ডাকব। আমিতো ওকে বাঁচাতে পারলাম না স্যার। ও কেন গুন্ডাদের নজরে পড়ল? ওতো দুষ্টামী করত না? ওর যত আবদার ছিল আমার কাছে স্যার। আমি রাখতে পারব না, এমন কোনো আবদার ও করত না।
আবার কাঁদতে শুরু করে জুয়েল। আমি ওকে নিয়ে রিক্সায় উঠি। দু’কান ভরে কান্নার শব্দ শুনি। আমি জানি ও বেদনায় জর্জরিত একটি ছেলে। জেনেছে জন্মের পরিচয় নেই। যে মেয়ে ওর কাছে আশ্রয় চেয়েছিল তাকে ও বাঁচাতে পারেনি। ওর এই মানবিক সততার জায়গায় আজ থেকে শুরু হলো কষ্টের দহন। আমি নিঃশব্দে ওর পিঠের ওপর আমার ডান হাত রাখি। চিন্তা করি আজ রাতেই আমি আর ও বেলির লাশ নিয়ে কবরস্থানে যাব। থানায় কাল সকালে যাব। কিংবা কবরস্থান থেকে ফিরে সময় থাকলে থানায় ঢুকব।
স্যার। জুয়েলের কান্নাভেজা কন্ঠস্বর শুনতে পাই।
বল রে, কি বলবি। আমি আমার হাত দিয়ে ওর পিঠে চাপ দেই। আলতো করে কাছে টানি, যেন ও মনে করে ওর আশ্রয়ের জায়গা আছে।
আমিতো কোনো অপরাধ করিনি স্যার, তবে আমার এত দুঃখ কেন?
দুঃখ তোর কাছে চ্যালেঞ্জ জুয়েল। আমি তো দেখছি দুঃখ কাঁধে নিয়ে তুই শক্ত পায়ে দাঁড়াতে জানিস। বেলির জন্য তোর যে কষ্ট –
জুয়েল শব্দ করে কেঁদে ওঠে। আমি আর কথা বাড়াই না। ওকে শক্ত করে চেপে ধরি। মনে করি ও রিকসা থেকে পড়ে যেতে পারে, ওর উথালপাতাল আবেগ ওকে স্থির থাকতে দিচ্ছে না। রিক্সা মেডিকেল কলেজ হাসপাতালের ইমার্জেন্সির সামনে এসে থামে। আমি ডিউটি ডাক্তারের কাছে যাই। তাকে ঘটনার কথা বলি। বলি, ও বেওয়ারিশ লাশ হবে না। পোস্টমর্টেম হলে আমি তাকে কবর দেয়ার দায়িত্ব নেব। ওকে আমি নাতনির মতো স্নেহ করতাম।
ডাক্তার সরাসরি তাকিয়ে বলে, আপনাদের কে হয় মেয়েটি? জুয়েলকে দেখিয়ে বলি, এই ছেলেটি ওর ভাই। এক মুহূর্তে থমকে যাই, মিথ্যা বললাম কি? না, মিথ্যা হবে না, যে ছেলের জন্মের পরিচয় নাই তার কাছে ঔরস এবং গর্ভ দু’টোই অনির্ধারিত। প্রয়োজনও নাই। যাকে ও বোনের মতো স্নেহ করেছে তারজন্য এতকিছুর দরকারও নেই। ডাক্তারের দিকে তাকিয়ে আবার বলি, মেয়েটি আমার বাসায় কাজ করত। রাস্তায় ফুল বিক্রি করত। আমি আন্ডারটেকিং দিয়ে লাশ নিয়ে কবরস্থানে যাব বলে ও আমাকে নিয়ে এসেছে। আমিই ওর ভরসার জায়গা।
আর কেউ লাশ নিতে আসবে না তো?
গরীব মানুষের মেয়ে। আত্মীয়স্বজন যারা আছে তারা আমার উপরে কথা বলবে না। আমি বিশ্ববিদ্যালয়ের অধ্যাপক। অবসরে আছি।
ডাক্তার কপালে হাত তুলে বলে, সালামওয়ালাইকুম স্যার। আমাদের তো কিছু ফরমালিটিস –
সব আমি জানি। আপনার নথির জন্য যা দরকার সব করুন। আমি অপেক্ষা করব।
পোস্ট মর্টেম হয়েছে?
হয়েছে স্যার। সব রিপোর্ট এসেছে।
আপনার বাকি কাজ যা আছে তা সেরে ফেলুন। আমি বাইরে আছি।
স্যার আপনি এখানেই বসেন।
আমি দাঁড়াই না। বলি, মর্গে গিয়ে ওকে একটু দেখে আসি। ওর মৃত্যু আমার বুকের দেয়ালে ফাটল ধরিয়েছে। আমি এই মৃত্যুর বিচার চাইব।
ডাক্তার আমার কথার উত্তরে কিছু বলে না। বারান্দায় বের হলে জুয়েল বলে, বিচার চাওয়া কঠিন কাজ স্যার। সামনে লম্বা লড়াই থাকবে। আপনার এতকিছুর মধ্যে ঢুকার দরকার নাই।
তুই কি ভেবেছিস ততদিন আমি বাঁচব না?
তা হতেও পারে। যদি বিশ বছর লাগে তাহলে কি আপনি বাঁচবেন স্যার?
আমি ওর দিকে ঘুরে মুখোমুখি দাঁড়াই। বলি, ঠিক বলেছিস। আমরা বিচারহীনতার সংস্কৃতির মধ্যে আছি। যুদ্ধাপরাধীদের বিচার শুরু করতেই চল্লিশ বছর লেগেছে। এখনো শেষ হয়নি। কবে শেষ হবে জানি না। তারপরও আমি চাইব বেলি-হত্যার বিচার হোক। গুন্ডা কয়টাকে জেলে পুরতে পারলেও আমার খানিকটুকু পাওয়া হয়েছে মনে হবে। একটাকেতো তুই চিনিস?
চিনি। কিন্তু ও তো আর আমার সামনে নেই। পালিয়েছে।
ধরা পড়বে। চিন্তা করিসনা। আয়।
আমি জুয়েলের হাত ধরি। ওর এই হাতটি জুতো সেলাই করে। ওর এই হাতের মধ্যে হৃদয় আছে, কেঁদে বুক ভাসিয়ে দেয়। ওর হাতে সাহস আছে, সন্ত্রাসীর প্রতিরোধে রুখে ওঠে। ওর হাতে আমি নিজে ভরসার জায়গা খুঁজে পাই, আস্তে করে ডাকি, জুয়েল।
স্যার। আমি আপনার সঙ্গেই আছি। আমরা এখন মর্গের দরজায় দাঁড়িয়ে আছি। ভেতরে বেলি ছাড়া আর কোনো লাশ নেই।
আমার সামনে এ এক নতুন বেলি।
আপনাকে ও খুব ভালোবাসতো। বলতো, উনি মোর সত্যিকারের নানা। শুধু নানা না, আমার দাদা-দাদী-চাচা-চাচী-খালা-খালু-মামা-মামী-ফুপু-ফুপা – আমার বাবা-মা – আমার সব। ও বলতো এমন মানুষ দুনিয়ায় একজনই অয়।
তুই আমাকে কাঁদিয়ে দিচ্ছিস জুয়েল। আমি এতক্ষণ কাঁদিনি ওর জন্য। আমি অন্যায় হত্যার জন্য চোখের পানি ফেলতে চাই না।
জুয়েল কথা বলে না। ওর কান্নার ফোঁসফোঁস শব্দ শুনতে পাই। আমার মনে হচ্ছে, আমি খুব মনোযোগ দিয়ে ওর কান্নার শব্দ শুনছি, যেন এমন শব্দ আমার চুয়াত্তর বছরের জীবনে আমি কোনোদিন শুনিনি। মর্গ কোনো সাধারণ ঘর নয়। এটি এক অলৌকিক জায়গা। এখানে মায়াবী পরীরা উড়ে বেড়ায় – যারা বর্বরতার হিংস্রতায় প্রাণ দেয় তাদের বলে, ভয় পেয়ো না। প্রতিশোধের স্পৃহায় জেগে ওঠো। নির্মমতার বিরুদ্ধে তোমাদের জেগে ওঠা হোক সত্যের সঙ্গে রাখীবন্ধন।
আমি কতক্ষণ দাঁড়িয়ে আছি জানি না। আসলে লাশকাটা ঘরের মধ্যে আমি কতক্ষণ দাঁড়িয়ে আছি জানি না। আমার চোখের সামনে বেলি নেই। শূন্য ঘরে বাতাস হা-হা ফেরে।
স্যার। স্যার। স্যার।
মনে হয় জুয়েলের ডাক আমার কাছে কোনো এক দূরাগত ধ্বনি, এমন কন্ঠস্বর দ্বিতীয় বিশ্বযুদ্ধের সময় থেকে আমার কাছে ভেসে আসছে। বলছে, টিন ড্রাম উপন্যাসের নায়ক বামন-অসকার এখন তুমি নিজে। কিছুই করতে পার না, মগজভরা বাজে ভাবনায় তলিয়ে থাকা মানুষের ভিড়ে বোকার মতো দাঁড়িয়ে আছ। পড়ালেখা করাই শেষ কথা না, যদি তা কোনো সমাজ-ভাবনার বড় কাজে না আসে। তুমি বাড়ি যাও আরিফুর রহমান। ডালিয়াকে দেখাশোনা করে বাকি দিনগুলো শেষ করো। গান গাইতে, গানের মানুষ হয়েছিলে, সেটাও নিঃশেষ হয়ে গেছে তোমার জীবনে।
স্যার। জুয়েলের কান্নাভেজা স্বর।
তুই একটা ভ্যানগাড়ি জোগাড় কর। আমি ডিউটি ডাক্তারের কাছে যাচ্ছি। কাগজপত্র নিয়ে আসি।
আমার সামনে দিয়ে দৌড়ে বেরিয়ে যায় জুয়েল।
কত রাতে বাড়ি ফিরি আমি জানি না। ঘড়ি দেখার ইচ্ছা আমার হয়নি। জুয়েল ওর বাড়িতে চলে গেছে। রিকসার ভাড়া চুকিয়ে দেয়ার সময়ে দেখতে পাই দোতলায় আমার ফ্ল্যাটে আলো জ¦লছে। ফায়জা বসে আছে। এবার আমার আর কোনো অনুভূতি হয় না। ফায়জার স্নিগ্ধ চেহারায় আমার কিছু যায় আসে না। একজন মানুষ অনুরোধ রক্ষা করছে, করতেই পারে তার দায়িত্বের জায়গা থেকে। এরপর ও বেলির হত্যার জন্য লড়াই করবে, আইনি লড়াই। সন্ত্রাসীদের সর্বোচ্চ শাস্তি পেতে চাইবে-হত্যার বদলে মৃত্যুদন্ড এবং মৃত্যুদন্ড রায়ের কার্যকর দেখার অপেক্ষায় থাকবে। আমি ভাবি, ও পাশে থাকলে আমার লড়াইয়ে একটি শক্ত হাত যুক্ত হবে। মর্গে বেলির লাশ দেখে আসার অনুভব আমাকে শক্ত করে দেয়। আমার চোখ ভিজে ওঠেনা। আমি সিঁড়িতে পা রাখি এবং সিঁড়ি গুণে গুণে উঠতে থাকি – এক, দুই, তিন, বারো, চৌদ্দ । তোর বয়সকে আমি হিসেব করছি, আমি অর্থনীতি পড়াই, হিসেবের সঙ্গে আমার গভীর যোগ রে বেলি। আমি হিসেব বুঝি, শুধু বুঝিনা এই বয়সে তোকে মরতে হলো কেন, অপরাধ ছাড়া একটি অন্যায় মৃত্যু? আমার মাথায় ইতিহাস ঢুকে যায়। আমি শ্রেণি বৈষম্যের জায়গা থেকে মৃত্যুকে দেখি – এই উপমহাদেশের স্বাধীনতার লড়াই শুরুর মৃত্যু। আমার গুরু কার্ল মার্কস উপমহাদেশের মানুষের অভাব-নিপীড়ন-ক্ষুধা-দারিদ্র্যের সঙ্গে নিজের চিন্তাকে মিলিয়েছিলেন। তাদের অবস্থাকে নিজ দর্শনে স্থাপন করে চেঁচিয়ে ডেকেছিলেন, জাগো মানুষ। মানুষতো জাগবেই। বিপরীতে অন্য মানুষেরা জেগে উঠতে চাওয়া মানুষদের গলার ওপর পা রাখে। আমার সামনে জুয়েল জেগে ওঠা মানুষ – মানবিক শক্তিতে জেগে ওঠা মানুষ। আমারতো ওর পাশে থাকতেই হবে। সেই ১৮৫৭ সালে জেগে ওঠা সিপাহীদের বিদ্রোহের সঙ্গে নিজেকে এক কাতারে রেখেছিলেন কার্ল মার্কস। সিপাহিদের সঙ্গে বর্বর আচরণ করা ইংরেজদের তিনি কুকুর বলে গালি দিয়েছিলেন। স্বদেশী যারা ওই কুকুরদের পক্ষে ছিল তিনি তাদেরকে দালাল বলে ধিক্কার দিয়েছিলেন। যাদের তিনি ধিক্কার দিয়েছিলেন তারা কেউ জুয়েল আর বেলি ছিল না। ছিল এই আরিফুর রহমান, যাদের জীবনে জ্ঞানের ভন্ডামি আছে, শ্রেণি-বৈষম্য খুবলে খাওয়ার বিলাস আছে, গভীর রাতে নিজের বাড়ির সিঁড়ি গুণে গুণে ওঠার বিলাস আছে এবং হত্যার বিচারের দাবিতে ফায়জাকে পাশে পাওয়ার বাসনা আছে। হাঃ, আরিফুর রহমান তাহলে তুমিও কি সেই কুকুর, যাদেরকে মার্কস গালি দিয়ে ক্ষান্ত হতে পারেন না। ক্রোধের আগুনে পুড়ে পুড়ে অনবরত বৈষম্যের চিত্রে নিজেকে সেঁটে রাখেন!
আমি অবসন্ন বোধ করি। নিজেকে ধ্বিক্কার দেয়ার পরও আমার অবসাদ কাটে না। আমি দরজার সামনে এসে দাঁড়াই। কলিং বেলে আঙুল রাখি এবং কলিং বেলের শব্দ শোনার পরও আমার অবসাদ কাটে না। মনে হয় আমি বাড়িতে পৌঁছাইনি – আমি জানিনা আমার বাড়ি কোথায়, আমি জানি না আমকে কতটা পথ যেতে হবে। আমি জানি না আমার বাড়ি খুঁজে পাব কিনা। আমি দরজার ছিটকিনি খোলার শব্দ পাই।
আমাকে দেখে চমকে ওঠে ফায়জা।
আপনার কি হয়েছে আরিফ ভাই?
কিছুতো হয়নি। আমি একদম ঠিক আছি। আপনার দেখার ভুল। নাকি আমার সামনে কোনো ভয়াবহ খবর আছে?
আপনাকে কেমন জানি দেখাচ্ছে।
ভূতের মতো লাগছে?
ভূত আমি দেখিনি, তবে সেরকমই লাগছে।
আমি মাথা ঝাঁকিয়ে নেই। নিজেকে সুস্থির করার চেষ্টা করি। বলি, লাশকাটা ঘর আমি আগে দেখিনি। বেলিকে আমি পথ থেকে ডেকে এনেছিলাম। ওর হাতে গোলাপ ফুল থাকত। লাল-সাদা-হলুদ গোলাপ। সেই বেলি আর ফুলের মতো বেলি নেই। সেই বেলি একটি পোকা হয়ে একটি ঘরে পড়ে আছে। মৃত লাশ, বেওয়ারিশ লাশ হয়ে যেত যদি জুয়েল নামের একটি বেজন্মা ওর পাশে না থাকত।
আপনার কি হয়েছে আরিফ ভাই?
আমার কিছু হয়নি। আপনাকে একটু আগেও বললাম, আমি ঠিক আছি। শরীরে এবং চিন্তায় ঠিক আছি।
আপনার জন্য একটি খবর আছে।
খবর? এই মধ্যরাতে? মধ্যরাতে খবর শোনার সৌভাগ্য আমার হয়নি। আসলে মধ্যরাতে কিছু ঘটে যাওয়া আমার কাছে ম্যাজিকের মতো।
যে খবরের কথা বলছি। সেটি ম্যাজিক নয়, রিয়ালিটি। ফায়জার কন্ঠস্বর অন্যরকম লাগে, যেন ফায়জা দূর দেশ থেকে আমার সঙ্গে কথা বলছে। বিষাদভরা কন্ঠে খবর জানাচ্ছে, আপনি ডালিয়া ভাবির ঘরে আসুন।
ডালিয়াকে স্যুপ খাইয়েছেন তো? ওকে সময় ধরে স্যুপ খাওয়াতে আমার ভুল হয়নি।
ফায়জা আমার চোখে চোখ রেখে বলে, খাওয়াতে পারিনি। সময়ের কোনো হেরফেরও হয়নি।
কেন?আমি চিৎকার করে উঠি। আপনি তো জানেন কীভাবে স্যুাপ খাওয়াতে হয়।
নল দিয়ে স্যুপ তার মুখের ভেতর যাচ্ছিলনা। গড়িয়ে পড়ে যাচ্ছিল মুখ থেকে।
আমি দ্রুতপায়ে দরজার কাছে এসে থমকে যাই। সেখানে দাঁড়িয়ে দেখতে পাই সাদা চাদর দিয়ে ডালিয়াকে ঢেকে রেখেছে ফায়জা। পাঁচ বছরের বেশি সময় পরে এই প্রথম আমি ওর মুখ দেখতে পাচ্ছি না। বোঁজা চোখ নিয়ে নিশ্চুপ শুয়ে থাকত। ধীরে ধীরে সেই মুখের আদল একটু একটু করে ভেঙে যাচ্ছিল। আমি বিমূঢ় হয়ে দাঁড়িয়ে থাকি।
ফায়জা বলে, চাদরটা সরিয়ে দেই?
না। আমি চিৎকার করে উঠি এবং আকস্মিকভাবে ফায়জাকে জড়িয়ে ধরে কাঁদতে থাকলে ও আমার পিঠের ওপর হাত রাখে।
২
এটি একই গল্পের অন্যরকম শুরু। নায়ক আরিফুর রহমানই, তার ভেতরের অন্য কেউ কিংবা তার চারপাশের কেউ যাদের ছায়া জীবন ঘঁষে বের করে আনা আগুনের শিখা। তারা জীবনের ঘাটে ঘাটে আগুন জ¦ালিয়ে শীত নিবারণ করে। এখন গল্প আর একজন আরিফুর রহমানের, তার নাম ওসমান আলি, যে শৈশব হারিয়ে বড় হয়ে ওঠা একজন যুবক। যে খুঁজে বেড়ায় জহির রায়হানকে, যিনি ‘স্টপ জেনোসাইড’ চলচ্চিত্রের শিল্পের নতুন মাত্রা তৈরি করে স্বাধীনতার আকাশে বোমারু ছিলেন। স্বাধীনতার পরে শহীদ হলেন, নিখোঁজ হয়ে গেল তাঁর মরদেহ। কিন্তু ওসমান আলি তাঁকে স্মরণ করে পূর্বসূরীকে সঙ্গে রাখার চেতনায়, যেন অনন্তকাল ধরে হেঁটে আসা মানুষের ছায়া জড়িয়ে থাকে তার বেঁচে থাকার ভুবনে। অপেক্ষা করে একটি ডাকের, বলতে চায় এইতো আমি এখানে। আমি আপনার উত্তরসূরী, নিয়ে যাব আপনাকে আগামী দিনের মানুষের কাছে। আমি ততোদিন আপনাকে খুঁজব যতদিন এ দেশে যুদ্ধাপরাধীদের বিচার শেষ হবে না। আমরা আপনার অকৃতজ্ঞ পূর্বসুরী নই যে আপনাকে যারা হত্যা করেছে তাদের বিচার চাইব না। স্বাধীন দেশে আমার বেঁচে থাকা আপনার মৃত্যু, জহির রায়হান। আমি আপনার মৃত্যুকে স্বরণের দীপশিখায় অমলিন রাখি। জানালার গ্রিলে কপাল ঠেকিয়ে দাঁড়িয়ে থাকে ওসমান। ওর ভাবনার জগত যত বড়, কথার জগত ততই ছোট। ও কথা বলতে ভালোবাসে না, প্রয়োজনের অতিরিক্ত কথা তো নয়ই।
নিঃসঙ্গতা ওর কাছে একটি শব্দ মাত্র নয়।
বন্ধুরা যখন ওকে জিজ্ঞেস করে তুই এত চুপচাপ থাকিস কেন? ও উত্তর দেয় না। কেউ কেউ বলে, তোর ভেতরে বোধ হয় একটি মাকড়সা আছে, যেটি অনবরত সুতো ছড়ায়। নাকি রে? ও উত্তর দেয় না। প্রসঙ্গ এড়িয়ে যায়। ও তো জানে ও নিঃসঙ্গতা উপভোগ করে। যে বালকের শৈশব-কৈশোর বালকের মতো থাকে না নিঃসঙ্গতা তার বিনোদন। শৈশবে খাটুনির শুরু। রোজগারের খাটুনি। শৈশবে যাকে উপার্জন করতে হয় সে তো বড় মানুষ হয়ে যায়। তার স্মৃতি থাকে না। শৈশবের বোধই হারিয়ে যায়। এখন এই বয়সে এসে ওর কাছে নিঃসঙ্গতা মানে নিজের সঙ্গে খেলা।
ও বলতে পারে না যে ও চুপচাপ থাকে না। চুপচাপ না থাকার রকমফের আছে। কেউ কথা বলে নিজেকে উজাড় করে, কেউ নিশ্চুপ থেকে কোলাহলে ডুবে যায়। আসলে বিষয়টি হচ্ছে কে কীভাবে নিজের অনুভব ভরিয়ে তোলে সেটিই দেখা। ও নিঃসঙ্গতা ভালোবাসে। শৈশব থেকে শুরু করে তারুণ্যের এই সময় পর্যন্ত নিঃসঙ্গতার অনুভব নিয়ে বড় হওয়ার আনন্দ ওর ভেতরে আছে। ও যেসব বিপর্যয়ের ভেতর দিয়ে হেঁটে এসেছে সবটাই ওর অসাধারণ স্মৃতি। জীবনের ধানের গোলায় তার সবটুকুই অভিজ্ঞতার সঞ্চয়। এই সবকিছু নিয়ে ও হেঁটে যাবে পৃথিবীর পথে পথে।
এখন ও ঢাকা বিশ্ববিদ্যালয়ের ছাত্র। বয়স তেইশ।
বাবা ওর নাম রেখেছিল ওসমান আলী। মা ডাকতেন ওসমু বলে। এখন এই নামে কেউ ডাকে না। হারিয়ে যাওয়া শৈশবের সঙ্গে নামটাও হারিয়ে গেছে। শুধু ও জমিয়ে রেখেছে স্মৃতির পাতায়। ওর কাছে ওসমু তিতপুঁটির আঁশের ওপর লাল রং। কৈশোরের পরে ওর আর তিতপুঁটি দেখা হয়নি। স্লুইস গেট হওয়ার কারণে খালের পানি শুকিয়ে গেছে। ঢাকা বিশ্ববিদ্যালয়ে পড়তে আসার পরে ওর মনে হয়েছিল শৈশবে বাবা মারা না গেলে ওর জীবনটা হয়তো অন্য রকম হতো। তাই কি? বোধ হয় না। বাবাও তো দিনমজুর ছিল। সারা দিনের রোজগারের পরে চাল আসত বাড়িতে। মা সেই চাল হাতে নিয়ে চুলোয় বসিয়ে রাখা হাঁড়ির নিচে আগুন জ্বালাত। গামলায় চাল ঢেলে কলসির পানিতে ধুয়ে হাঁড়িতে ছাড়ত। টগবগিয়ে উঠত ভাত। এর বেশি আর ওর বাবা কি করতে পারত! কিচ্ছু না। ওর জন্য মা যা করেছে ওর বাবাও তাই করত। ওসমান দীর্ঘশ্বাস ফেলে না। দীর্ঘশ্বাসকেও ও শৈশবে ছেড়ে এসেছে। দীর্ঘশ্বাস এখন স্মৃতির মাধুর্য। মনে করে না যে দীর্ঘশ্বাসের সঙ্গে দুঃখ মিশে আছে, ভাবে যা কিছু কষ্টের তার দিকে পিঠ ফিরিয়ে হেঁটে যাওয়া।
শৈশবে বাবা মারা যাওয়ার পরে মা পথের ধারে বসে ইট ভাঙার কাজ করত। নইলে ধানের কলে যেত ধান ভাঙার কাজ করতে। নইলে মানুষের বাড়ির ছাগল চরানোর কাজ করত। মায়ের খুব ইচ্ছা ছিল ওসমুকে লেখাপড়া শেখানোর। এই দিনমজুরির জীবনে ছেলের লেখাপড়া হবে কি না সেটা ভাবতে ভাবতে একদিন সরকারি প্রাইমারি স্কুলে ভর্তি করে দেয়। ওকে নানা রকমের প্রশ্ন জিজ্ঞেস করে স্কুলের টিচার খুশি হয়। ওর পিঠ চাপড়ে দিয়ে বলে, শাবাশ ছেলে। ওর মা হুরমুতুন বানুর দিকে তাকিয়ে বলে, তোমার ছেলের মাথা আছে গো বুয়া।
হুরমুতুন বানু তো আগে থেকে খুশি হয়ে গিয়েছিল। দেখেছিল ছেলেটিকে যা জিজ্ঞেস করা হচ্ছে তার সব উত্তর দিতে পেরেছে ও নদীর নাম বলতে পেরেছে। পূর্ব-পশ্চিম কোন দিকে তা দেখাতে পেরেছে। কোন উপজেলায় ও থাকে সেটাও ম্যাপে দেখাতে পেরেছে। দশ পর্যন্ত মুখস্থ বলতে পেরেছে। কোনো দিন স্কুলে না গিয়ে যে ছেলে এত প্রশ্নের ঠিক উত্তর দিতে পারে তাকে তো স্কুলে ভর্তি করবেই টিচার। হুরমুতুন বানুর খুশির অন্ত নেই।
টিচার হাসমত মিয়া বলেছিল, তোমার ছেলেকে আর ছাগল চরানোর কাজে নিও না বুয়া। ও লেখাপড়ায় ভালো করবে। অনেক বছর ধরেইতো মাস্টারি করি, এমন একটি ছেলে দশ বছরে দেখিনি।
হুরমুতুন ভেবেছিল, ওর হাতের মুঠোয় কি আকাশ ঢুকে গেছে। শুধু ছেলের দিকে তাকিয়েছিল। ওর বয়স হিসেব করেছিল সেদিন মাকে উত্তর দিতে দেয়নি ওসমান আলি। সঙ্গে সঙ্গে বলেছিল, আমি মায়ের লগে কাম করুম। নইলে মায়ের মেলা কষ্ট অইব। মা জিরানের টাইম পাইব না। মা জিরাইতে না পারলে ভাত রাঁধব কে?
টিচার ছেলেটিকে দেখে মনে মনে প্রশংসা করেছিল। মুখে কিছু বলেনি। অবাক হয়েছিল মায়ের জন্য ওর এমন অনুভব দেখে। বলেছিল, আল্লাহ তোরে রহম করুক রে ওসমান।
এই ভাবনার সঙ্গে সঙ্গে ও শুনতে পায় মা ওকে ডাকছে, ওসমু, ওসমু রে-
আপনে কোনহানে মাগো, আপনেরে তো আমি খুঁইজা পাইতাছি না।
যার শৈশব হারায় সে আর কীভাবে মাকে খুঁজে পাবে। সবই তো হারিয়েছে। ওর এটুকু মনে আছে যে থ্রি থেকে ফোরে ওঠার সময় ওকে ফার্স্ট হতে দেখে হাউমাউ করে কেঁদেছিল ওর মা। মাকে কাঁদতে দেখে কেঁদেছিল অন্য দুই ভাইবোন। টিচার বলেছিল, কাঁদ কেন ওসমানের মা। আজ তোমার খুশির দিন। তোমার পোলা ফার্স্ট হয়েছে। ওকে দিয়ে আমাদের স্কুলের সুনাম হবে। দেখবে ও একদিন অনেক বড় হবে। ও আমাদের গর্ব হবে।
হেড মাস্টারের হাসিমুখের দিকে হাঁ করে তাকিয়েছিল ওর মা। আর মায়ের মুখ দেখে বিহ্বল হয়ে গিয়েছিল ওসমান। এসব মুহূর্তে কি করা উচিত তা বুঝতে পারছিল না।
হুরমুতুন বানু কান্না জড়ানো কণ্ঠে বলেছিল, ও আমার সোনার পোলা রে- তোরে দিয়া আমি আর কাম করামু না। তুই অহন থাইকা কেবলই স্কুলে যাবি। অহন থাইকা কেবলই লেহাপড়া। আর কিছু না।
মা ভাত খামু না?
খাবি বাজান খাবি। ভাত তো খাঅন লাগব।
আপনে একলা চাল কিনতে পারবেন?
পারমু বাজান, পারমু। তুই ভাবিস না।
আশেপাশে দাঁড়িয়ে থাকা অন্যরা হেসে গড়িয়ে পড়ে। কেউ কেউ ওসমানের পিঠ চাপড়ে দেয়। কিন্তু ওদের দিকে খেয়াল না করে ওসমান উদ্বিগ্ন স্বরে মাকে জিজ্ঞেস করে, মা আপনে কান্দেন ক্যান?
খুশির কান্দা কান্দি বাজান। আইজ আমার ঈদের দিন। গরিবের ঈদ না, বড়লোকের ঈদ।
মায়ের কথায় ওসমান নিজেও উজ্জ্বল মুখে ঘনঘন মাথা নাড়ে। স্কুল থেকে মায়ের হাত ধরে বাড়ি ফেরে। আজ ও মেঠোপথে হাঁটতে হাঁটতে ফড়িং ধরতে ছুটে যায়। পথের ধারে ফুটে থাকা বুনোফুল ছিঁড়ে এনে মায়ের হাতে দেয়। মা দীর্ঘশ্বাস ফেলে বলে, আহারে, মোর সোনার পোলা …।
কিন্তু মায়ের আদরের সঙ্গে বাস্তবতা ভিন্ন। ওকে ঠিকই কাজ করতে হয়েছে। কয়েকটা টাকা বেশি রোজগার হয়েছে। ফাঁকে ফাঁকে স্কুলে গিয়েছে। রাতের বেলা হারিকেন জ্বেলে পড়া মুখস্থ করেছে। প্রতিবছর ক্লাসে ফার্স্ট হয়েছে। প্রাইমারি পরীক্ষায় বৃত্তি পেয়েছে। টিচাররা প্রশংসা করেছে। বলেছে, গোবরে পদ্মফুল। না-না কুঁড়েঘরে চাঁদের আলো। নাকি উলুবনে মুক্তা একটা। ওসমানের এত কিছু বোঝার সাধ্যি ছিল না। টিচার ওর মাথায় হাত দিলে ও খুশিতে গদগদ হয়ে যেত। বুঝতে পারত না যে ওর দরিদ্র অবস্থার জন্য তাদের বিদ্রুপ আছে। ও যখন প্রবল তৃষ্ণায় ওর শৈশব খুঁজতে থাকে। বুঝতে পারে না যে শৈশব কোথায়? শৈশব কাকে বলে? কেমন করে শৈশব কাটাতে হয়? কে যেন ডাকছে, ওসমান ওসমান। বাবা তুমি কোথায়? তোমাকে আমি খুঁজে পাচ্ছি না। তুমি কি ধানক্ষেতে নাকি রাস্তায় মাটি কাটছ? নাকি ঘরের চালে ছাউনি দিচ্ছ? বাবা গো-তুমি কেন এভাবে হারিয়ে যাও। তখন ভেজিয়ে রাখা দরজাটা ধাক্কা দিয়ে খুলে ঘরে ঢোকে বদরুল আর বাশার।
ওমা তুই তো ঘরেই আছিস। তবে কথা বলিস না কেন? কতক্ষণ তোকে ডাকাডাকি করলাম। জোরেইতো ডাকলাম।
আমার ইচ্ছে হয়নি সাড়া দিতে। ডাকলেই উত্তর দিতে হবে নাকি?
জানি তো তুই এমনই। এভাবে থাকলে একদিন তুই সাইকিক হয়ে যাস কি না সেই ভয় পাই। এত চুপচাপ কি করে থাকিস? তোর মনে কি অনেক দুঃখ?
না। দুঃখ আবার কী! এই সব আমি বুঝি না। দুঃখ-ফুঃখ আমার ধাতে নাই। বোগাস।
ন্যাকা। প্রেমে পড়লে বুঝবি। প্রেমিকা তোর গায়ের চামড়া উঠিয়ে ছাড়বে। তখন বুঝবি শরীরের হাজার হাজার ফুটো দিয়ে দুঃখ ঢুকে যাচ্ছে।
প্রেমে চটকি খেলে বুঝব, নইলে বুঝব কেন? সবই গা-সওয়া। ভাবিস না আমার কিছু হবে।
বেশি কথা বলিস। চুপ থাক বেটা।
এই না বললি, আমি কথা বলি না।
বাশার ওকে ঘুষি দেখায়। ও কিছু বলে না। ও জানে বন্ধুরা ওর সঙ্গে এমনই করে। বন্ধুদের নানা প্রশ্নের সামনে দাঁড়াতে হয় ওকে। কখনো উত্তর দেয়। কখনো চুপ করে থেকে এড়িয়ে যায়। নানা কথা উড়িয়ে দিয়ে আকাশে হাউইবাজি দেখে। ভাবে, বেঁচে থাকা দারুণ একটি খাল। সেই খালের স্বচ্ছ জলে ভেসে বেড়ায় তিতপুঁটি। সে পুঁটির আঁশে লাল দাগ জ্বলজ্বল করে। সেই লাল রঙের সঙ্গে হারিয়ে যাওয়া শৈশব-কৈশোর মিশে থাকে। আসলে জীবন কাটানোকে উপভোগ করতে শিখতে হয়। শিখতে না পারলে বেঁচে থাকার নিঃসঙ্গতা উপভোগ করা যায় না। বিশ্ববিদ্যালয়ে ভর্তি হওয়ার পরে ও একটি ক্যামেরা কিনেছে। ক্যামেরায় ছবি তুলে ভরে রাখে। এটাও হারিয়ে যাওয়া বিষয়ের প্রতিবিম্ব, আয়নার মতো। যেদিকে তাকালে নিজের সময়কে দেখা যায়। ও ক্যামেরা নিয়ে ঘোরে। নতুন জায়গা এবং বিষয় খোঁজে।
খুঁজতে খুঁজতে শুনতে পায় মায়ের ডাক, ওসমু পান্তা খাইতে আয়। পুঁটি মাছের তরকারি রানছি।
তুমি তো জান আমি পুঁটি মাছ খাই না। ওই মাছ আমার দেখার জন্য। ছোট খালের পানিতে ভেসে বেড়ায়। আমি খালে নামলে ওগুলো হারিয়ে যায়। আমি আর খুঁজে পাই না।
কই গেলি ওসমু? তোর থালায় পান্তা বাড়ছি।
আমি পান্তা খাব না মাগো। আমি গরম ভাতে ঘি মাখিয়ে খাব। তোমার নিজের হাতে বানানো ঘি, তুমি কিন্তু আমাকে বলবে না যে তোমার বাড়িতে গরু নেই।
ওসমু কোনহানে গেলি রে? আমি তো বইসা আছি।
তুমি আমাকে ওসমু নামে ডাকবে না। পুরো নামে ডাক।
আমার ওসমান আলী কোনহানে গেলি?
আমি তিতপুঁটি ধরতে এসেছি। এখনো একটাও পাইনি। এগুলো যে কোথায় লুকিয়ে থাকে!
ওসমান আলী, ওসমান আলী…
মা আমি একটি ব্যাঙ খুঁজছি।
ব্যাঙ কী করবি রে সোনা? ওরে মোর সোনার পোলা …
আমি ব্যাঙের ডাক শুনব মাগো। ব্যাঙ নিয়ে পৃথিবীর এক মাথা থেকে আরেক মাথায় ঘুরব। ও ডাকতে থাকবে আর মানুষজন আমার দিকে তাকিয়ে বলবে, দেখ দেখ একটা পাগল যাচ্ছে। কেউ ঝোলায় ব্যাঙ নিয়ে পথে হাঁটে? হা হা। আমার হাসি পায়। আমি তো পাগলই হয়ে যাই যখন মা আমাকে পান্তা খেতে ডাকে। আমার মনে হয় পান্তা ভাতের হাঁড়িতে ব্যাঙ থাকে। হাজার রকম ব্যাঙ। সেগুলোর কোনোটাই এক রকম না। কেমন ঘোরের মধ্যে দিনের পাড়ি জমাই সূর্যাস্তের দিকে। তারপর আর একটি দিনের শুরু দেখি। মায়ের সঙ্গে তো আমি এভাবেই কথা বলি। মা আমার সামনে নেই তো কি হয়েছে, আমার বুকের ভেতরের ডাক তো মায়ের জন্য থাকবেই। আমি যেখানে যে অবস্থাতেই থাকি না কেন!
বদরুল বলে, কি রে কি ভাবছিস? আমিতো জানি নিজের সঙ্গে কথা বলতে তুই খুব ভালোবাসিস। চল, ওঠ। চল ঘুরে আসি।
কোথায় যাবি? তোদের সঙ্গে সব জায়গায় যেতে আমার ইচ্ছে হয় না।
ঠিক আছে।
যেদিকে দুচোখ যায় সেদিকে যাই। কোনো জায়গা ঠিক না করে বের হলে সেটা অ্যাডভেঞ্চার হয়।
এসব রোমান্টিক কথা আমার একটুও পছন্দ না। আমার পড়া আছে। এখন বের হব না।
সবাই জানে তুই ফার্স্ট ক্লাস পাবি। তারপর বিশ্ববিদ্যালয়ের শিক্ষক হবি। তোর ভাগ্যের গিঁটটু দেওয়া হয়ে গেছে। আমি হলাম গিয়ে ভ্যাগাবন্ড। কোথায় গিয়ে যে ঠেকব, কে জানে!
তুই কি থামবি? এসব ফালতু কথা শুনতে মোটেই ভালোলাগছে না।
ওসমান আলী কড়া চোখে তাকায়, যেন ক্রোধের বিশাল ব্যাপ্তি ওর চোখে ভর করেছে।
এমন করে তাকিয়েছিস যেন গিলে ফেলবি? কি দোষ করেছি আমি?
মৃদু হেসে ওসমান বলে, তুই আমার বন্ধু রে। আমার টিউশনিটা তো তুই জোগাড় করে দিয়েছিস। নইলে তো গাঁয়ে ফিরে দিনমজুরি করতে হতো।
যেই মেধা নিয়ে এত দূর এগিয়েছিস তোর আর পিছিয়ে যাওয়ার পথ নেই রে। তোর রাস্তা এখন সামনে। যেতেই থাকবি যেতেই থাকবি। দেখবি তোর পথ আটকে দাঁড়িয়ে কেউ নেই।
এবার আমরা নতুন মানুষ আনব, আমি কথাটি বলে ওর দু’হাত আমার গালে চেপে ধরি। কতক্ষণ এভাবে ছিলাম জানিনা। ডালিয়ার মাথা আমার বুকের মধ্যে, ফিসফিসিয়ে বলে, হ্যাঁ, নতুন মানুষ চাই। আমাদের খুনসুটিতে সময় চলে যায়। জানালার কার্নিশে বসে কাক ডাকে, আমরা বিরক্ত হইনা। মনে হয় কাকের সঙ্গীতও মানুষের বুকে নদী হয়। মনে মনে ভাবি, কাকটা আজ ডাকতেই থাকুক। ডেকে ডেকে বলুক, তোমাদের এই সুখের সময় চিরকালের হোক। তোমাদের সুখের সময় কোনোদিনই শেষ হবে না। কতক্ষণ চলে যায় আমি জানিনা। অনন্ত সময় আমার বুকের মধ্যে স্তব্ধ হয়ে থাকে। আমি নিবিষ্ট চিত্তে নিজের মধ্যে মগ্ন হই। ডালিয়ার কন্ঠস্বর শুনতে পাই। বলছে, যে ভালোবাসার কথা আমাকে বলেছ তা কিন্তু অন্য কাউকে বলবে না। আমার মাথা চক্কর দিয়ে ওঠে। ধাম করে মাথা সোজা করে বলি, তুমি আমাকে অপমান করলে ইরাবতী নদী।
অপমান করিনি। তবে এটাও সত্যি পুরুষ মানুষের কোনোকিছু ঠিক থাকে না।
আমি আরও রেগে গিয়ে বলেছিলাম, আমার শব্দ ভান্ডার এত কম নয় যে তোমার জন্য বলা ভালোবাসার কথা একইভাবে আর একজনকে বলতে হবে। বললে, নতুন কথাই বলব।
তারপর সাত দিন ডালিয়া আমার সঙ্গে কথা বলেনি। আমিও ওর অভিমানের তোয়াক্কা করিনি। ভেবেছিলাম অন্যায় ও করেছিল, অপরাধও ওর। তবে আমি কেন মান ভাঙাবো! আমি নিজের সিদ্ধান্তে অনড় ছিলাম সে সময়ে। পরে ডালিয়াই বলেছিল, স্যরি আমি কথাটা ঠিক বলিনি। তুমি দুঃখ পেয়ো না।
আমার দুঃখ তুমি আর ঘোচাতে পারবে না ডালিয়া। তুমি সব পুরুষকে এক পাল্লায় ওঠালে কেন?
আমি স্যরি বলেছি মাছরাঙা। আর কোনোদিন বলব না।
আমি চুলের ভেতর হাত ডোবাই। পাঁচ বছরেরও আগে ডালিয়ার বলবনা শব্দটি বন্ধ হয়ে গেছে। অবশ্য ও যতদিন সক্রিয় ছিল ততদিন ঐ কথা আমাকে আর বলেনি। অজস্র কথার মাঝে আড়াল হয়েছিল ওর ওইসব কথা। যতদিন প্রাণের ধুকধুকি আছে ততদিন ও আর বলবে না। আমার চোখে পানি আসে। আমি দু’হাত দিয়ে চোখের পানি আড়াল করি।
সুষমা কাছে দাঁড়িয়ে ডাকে, ভাইয়া কফি।
বোস। তোর যাবার তাড়া নেই তো? আমি উদগ্রীব হয়ে ওর দিকে তাকাই। আমার ইচ্ছে ও আরও কিছুক্ষণ এই বাড়িতে থাকুক। আমার সময় কাটুক আনন্দে।
ও সোফায় বসতে বসতে বলে, তোমার কথা থাকলে শুনব। আমার তাড়া নিয়ে ভেবো না। জানোইতো আমি সময় ম্যানেজ করতে পারি।
আমি গভীর ঔৎসুক্য নিয়ে ওর দিকে তাকাই। আমার ভেতরে সুষমার নতুন করে শুরুর জানার ইচ্ছা প্রবল হয়ে ওঠে। নিজের ভেতরে কেন এই অস্থিরতা তা আমাকে প্রশ্নের মুখোমুখি করেছে। বলি, আমি তোর নতুন জীবনের কথা শুনতে চাই। যে ভালোবাসার কথা তুই মবিনকে বলেছিস সেসব কথা তো তুই তৈমুরকে বলিসনি। না রে?
হ্যাঁ, তাতো বটেই। একজনকে বলা কথা আমি অন্যজনকে কেন বলব? ভাইয়া আমার জীবন থেকে আমি মবিনকে মুছে ফেলতে পারব না, কিন্তু তৈমুরের সঙ্গে শুরু আমাকে বসন্তের নতুন গজানো পাতার স্নিগ্ধতা দেবে। আমি নতুন করে সম্পর্ক গড়ে তুলব।
ডিভোর্স হওয়ার পরও তুই বলতি তুই মবিনকে ভালোবাসিস। আমার মনে হতো তুই বাড়াবাড়ি করছিস। বিষয়টি আমি মানতে পারতাম না।
মনের ভেতরে সেতো থেকেই ছিল ভাইয়া। কারণ আমি আমারটুকু নিয়ে কথা বলেছি। ওরটুকুতো আমি কবেই ঝেড়ে ফেলেছি। তার কিছু অবশিষ্ট নাই। আমারটুকু বাদ দিলে আমার জীবনের একটা চ্যাপ্টার অন্ধকার হয়ে যায়। আমি তা চাই না। আমার যা কিছু তাকে আমি আমার ভেতরেই রাখব। সতেজ রাখব। আড়াল করব না।
সুষমা থামে। আমি কফিতে চুমুক দেই। পরপর কয়েকবার চুমুক দেই। মনে হয় আমার ভেতরে ভীষণ তৃষ্ণা। আমাদের মধ্যে আর কথা হয় না। সুষমাও ওর কফি শেষ করে বলে, ভাবির বালিশের পাশে কিছু বকুল ফুল রেখেছি। সন্ধ্যা হলে ফেলে দিও ভাইয়া। নইলে পোকা আসতে পারে।
তুইতো জানিস আমি সারাদিনে কয়েকবার ওর বিছানা ঝেড়ে দেই।
তোমার তুলনা শুধু তুমিই। আমি আজ যাই। দেখে এসেছি রান্নাঘরে সবকিছু ঠিকঠাক আছে। রাতের রান্নার জন্য বিকেলেতো বুয়া আসবে, না?
হ্যাঁ আসবে। একটু পরেই এসে যাবে।
তুমি এখন কি করবে ভাইয়া?
হারমোনিয়াম নিয়ে বসব। এখনতো গানই আমার ডালিয়া। গানের মধ্যে ওকে খুঁজে ফেরা।
ভাবি তোমার গানের খুব অনুরাগী ছিল। মাঝে মাঝে মনে হতো ভাবি বুঝি তোমাকে ছাড়া আর কাউকে গায়কই মনে করে না। ভাবি যখন গদগদ স্বরে তোমার গানের কথা বলতো, আমি হেসে গড়িয়ে পড়তাম। মাঝে মাঝে ভাবি রেগে গিয়ে বলত, হাসছ কেন? আমি কোনো উত্তর দিতাম না, আমিতো জানি আমার উত্তর দেয়ার কিছু নেই।
গান শুনেইতো প্রেম। ও এমন মুগ্ধ ভাষায় আমার গানের কথা বলতো যে মনে হতো আমার সামনের পুরো জগৎই ডালিয়া।
প্রেম! সুষমা হেসে গড়িয়ে পড়ে। প্রেম বারবার ফিরে আসে ভাইয়া। তোমার জীবনেও কি তেমন কিছু ঘটবে?
জানি না। আমি দ্বিধা নিয়ে বলি। সুষমা এমন একটি প্রশ্ন করবে তা আমি ভাবিনি। আমার ভেতরে কাঁপুনি জাগে।
এলে আমি খুশি হবো। তোমার নিঃসঙ্গতা আমাকে খুব কষ্ট দেয়। ছেলেমেয়েরা কাছে থাকলে তুমি খানিকটুকু স্বস্তিতে থাকতে। ওদের বাচ্চা নিয়ে তোমার সময় কেটে যেত।
আমার কাছে নিঃসঙ্গতা শুধু একটি শব্দ মাত্র নয়। এটা জীবনের ব্যাপকতাও রে বোন। আমি এক উদাস ভঙ্গিতে কথাটা বলি যেন জীবনের কাছে আমার কোনো পরাজয় নেই।
সুষমা আমার কথা শোনে, কিন্তু আমার দিকে তাকায় না। একই ভঙ্গিতে বলে, তোমার জীবনযাপনে আমি সেটাই দেখতে পাচ্ছি। আজ গেলাম। আবার কবে আসব তা তোমাকে ফোনে জানাব। আর যদি তোমার দরকার হয় তাহলে ফোন দিও।
আমার দরকার হলে ফোন দেব সেটা ভিন্ন ব্যাপার, কিন্তু তৈমুরের সঙ্গে আমার পরিচয় হবে কবে?
তুমি চাইলে তাকে নিয়ে আসব। যখন বলবে তখনই আনব। অবশ্য তার যদি অন্য কোনো অ্যাপায়েন্টমেন্ট না থাকে সেটাও দেখতে হবে। তুমি আমাকে ফোন দিও ভাইয়া, তোমার চাওয়া আমার কাছে গুরুত্বপূর্ণ।
আমিতো চাই। আমি আনন্দের হাসি ছড়িয়ে কথাটা বলি। আমার চাওয়া তোর কাছে বড় পাত্তা পাবে সেটা আমি জানি। কথাটা বলে আমি হাসি। সুষমাও হাসে, আমরা বুঝে যাই যে আমাদের জীবনের জানালাগুলো খুলে গেছে। আমরা দুই ভাইবোন বুক ভরে নিশ্বাস নিচ্ছি।
আচ্ছা, ঠিক আছে। আজ যাই। সুষমা ঘাড় নেড়ে দরজা খুলে বেরিয়ে পড়ে। আমি সিঁড়ির মাথায় দাঁড়িয়ে ওর চলে যাওয়া দেখি। খুট করে পাশের ফ্ল্যাটের দরজা খুলে যায়। বেরিয়ে আসেন মিসেস সাদেক। হাজব্যান্ড মারা যাওয়ার পরে তিনি বছর দেড়েক আমেরিকায় ছেলের কাছে ছিলেন। কবে ফিরেছেন তা আমার জানা ছিল না। আমাকে দেখে হাসিমুখে বললেন, কেমন আছেন আরিফ ভাই?
এইতো ভালো। আপনি কবে এলেন? আমি জানতে পারিনি। আমার বাড়ির লোকজন আসা-যাওয়ার মধ্যে থাকে। সেজন্য পাশের বাড়ির খবর আমি ঠিকমতো জানতে পারি না।
গতকাল এসেছি। আমিও কারও সঙ্গে যোগাযোগ করিনি। পথের ধকল কাটিয়ে উঠতে সময় লাগে। আপনার সাড়া পেয়ে দরজা খুললাম।
ভালো আছেন তো? ছেলে-নাতিপুতিরা ভালো আছে তো?
ছেলে-নাতিপুতিরা ভালো আছে। আমার আর ভালো থাকা। সাদেক নেই এটা মেনে নেয় আমার জন্য খুব কষ্টের। বিদেশ গিয়েও থাকতে পারলাম না। ছেলে জোর করে আটকে রেখেছিল। নইলে অনেক আগেই ফিরে আসতাম। এখন দেশেই থাকব। আর যাব না বিদেশে।
ভালোই করেছেন। নিজের দেশইতো মানুষের আসল জায়গা।
আমার কন্ঠে উচ্ছ্বাস একটু বেশি ধ্বনিত হয়। আমি নিজেকে সামলে নেই। সাদেক সাহেবের সঙ্গে আমার সম্পর্ক ছিল বেশ ফর্মাল। প্রতিবেশির উর্ধে আন্তরিক সম্পর্ক ছিল না। ডালিয়া অসুস্থ হলে আমাকে বেশ সহযোগিতা করেছিলেন। তারপর একদিন হার্ট অ্যাটাকে মারা গেলেন। হাসপাতালে নেয়ারও সুযোগ পেল না পরিবারের কেউ। শুনতে পাই ফায়জা সাদেকের কন্ঠস্বর।
ভাবি কি এখনো তেমনই। কথা শেষ না করে থেমে গেলেন তিনি।
আমি বললাম, হ্যাঁ, তেমনই আছে। এভাবেই বেঁচে থাকা। আমার দীর্ঘশ্বাস বাতাসে উড়ে যায়।
দেখতে আসব। শরীর ঠিক আছে?
শরীর আর ঠিক থাকবে কীভাবে? দিন দিন নেতিয়ে যাচ্ছে। আচ্ছা আসি।
আমি এমন আকস্মিকভাবে বিদায় নেয়াতে তিনি খানিকটা হতবাক হয়ে চুপ করে থাকেন। আমি ঘরে ঢুকে দরজা বন্ধ করি। মাথা ঝিমঝিম করছে, কিছু ভালোলাগছে না। আবার পুরো বাড়ির সব ঘরে আয়না দেখতে পাই। আয়নায় ভেসে ওঠে আমার কল্পনার রঙতুলিতে আঁকা পেইন্টিং। এ আমার এক আশ্চর্য জগৎ। নিজের এই জগতে আমি একা বাসিন্দা। এই একাকী জগতের ভূপৃষ্ঠে আমি ছবি আঁকি। আমার এই ছবি আঁকা আমার অস্তিত্ত্ব খোঁজার অংশ। রায়নার ঘরে গেলে দেখতে পাই ওকে কখনো পড়ার টেবিলে কিংবা খাটে। কখনো ল্যাপটপ নিয়ে বসে ইন্টারনেটে সার্চ করছে। আমার মনে হয় ওকে কি আমি খুঁজছি? ওতো আমার সামনে নেই। কবে কখন ওর জীবনে রোদ-বৃষ্টি নেমেছিল আমি জানি না। আমার জানার সময় ছিল না। বিশ্ববিদ্যালয়ের কাজের নানাকিছু নিয়ে আমার প্রবল ব্যস্ততা ছিল। লেখাপড়ায় প্রচুর সময় দিতাম। মেয়েটি রাগ করে বলতো, বাবা তুমি কি আমাদের কেউ না?
ডালিয়া ওকে আদর করে বলত, বাবা তোমাদের সব। তোমাদের কাছে বাবার চেয়ে বড় কেউ না।
রায়না সেদিন আমার নাকের ডগার উপর আঙুল রেখে বলেছিল, বাবা মা তোমাকে এমন করে দেখে কেন? মায়ের কি দশটা চোখ আছে?
হয়তো আছে। শুধু দশটা না দশ হাজার চোখ আছে।
কোথায় আছে? আমরা দেখতে পাই না কেন?
সবার বুকের ভেতরে অন্যরকম চোখ থাকে। ওটা দেখতে পাওয়া যায় না, বুঝে নিতে হয়। মাগো মানুষকে বোঝার আগে নিজেকে বুঝতে হয়।
বাবা তুমি খুব কঠিন কথা বলো। তোমার চিন্তার জায়গাটা জটিল। তোমার বন্ধু সুরকার শহীদ আলতাফ মাহমুদকে খুঁজে ফেরাও তোমার জন্য এক জটিল মানসিক অবস্থা। আমি নিজেকেই বলি, সুরকারকে আমার তো খুঁজতেই হবে রে মেয়ে। তাকে আমি না পেলে তুই খুঁজবি। তোর সন্তান খুঁজবে। তোর সন্তানের সন্তানেরা খুঁজবে। আমাদের বেঁচে থাকার শক্তির জায়গা তারা তৈরি করেছিল তাদেরকেতো আমাদের অনবরত খুঁজতেই হবে। তারা আমাদের বুকের ভেতর থাকলেও সেখানে আমাদের হাত যাবে। আমরা ছুঁয়ে দেখব তাঁদেরকে।
আমার চারদিকের দেয়ালে আলতাফ মাহমুদ। আমরা জানি না দেশের মাটির কোন অতলে আছে মাহমুদ। বাতাসে ভেসে আসে একুশে ফেব্রুয়ারির গান। আমার তখন বুকের ভেতর সাহিত্যের তৃষ্ণা জেগে ওঠে। যে মার্ক্সীয় অর্থনীতি আমার জীবনসত্যকে আচ্ছন্ন করে রাখে এই বয়স পর্যন্ত তার নানা মাত্রা আমি খুঁজে বেড়াই। আমি ইশতিকের ঘরে গিয়ে বই খুঁজি। গুন্টার গ্রাসের ‘টিন ড্রাম’ অনায়াসে চোখের সামনে পড়ে। আমি সেটা নিয়ে ড্রইংরুমে আসি। অনেক আগে পড়েছিলাম, এখন থেকে চুয়াল্লিশ বছর আগে। মহান মুক্তিযুদ্ধের সময়, যে বছরে আলতাফ হারিয়ে গেল। এই বইটি হাতে নিয়ে সোফায় চুপ করে বসে থাকি। আমার ভেতরে নানা ভাবনা কাজ করে। অর্থনীতি পড়িয়ে আমি কয়জনকে মার্ক্সীয় দর্শনে বিশ্বাসী করাতে পেরেছি জানি না। পুঁজিবাদের ডামাডোলে ভেসে যাচ্ছে দুনিয়া। ভোগ-বিলাসের নিমজ্জিত হওয়ার অবিশ্বাস্য আকাঙ্ক্ষা ক্ষুদ্র থেকে বৃহতের মধ্যে বিপুল বেগে প্রবাহিত। যারা এখনও স্বপ্নের শেষটুকু ধরে রাখার আপ্রাণ চেষ্টায় অক্লান্ত শ্রমিক তাদেরকে আমার খুঁজতে হচ্ছে। আমি এই নির্জন বাড়ির একক পথিক। হাঁটছি, ঘুরছি আর নিজের সঙ্গে বোঝাপড়া করছি। আমিই বা কীভাবে জানব যে বিশ্বাসের জায়গা ছুঁয়ে রেখে হারাচ্ছে কতজন! কি তাদের পরিণতি! নানা এলোমেলো ভাবনায় নিজেকে নিয়ন্ত্রণে রাখার চেষ্টা যখন করছি তখন আমার মিসেস সাদেকের কথা মনে হয়। বেশ একটি লম্বা সময় বিদেশে কাটিয়ে আসার কারণে চেহারায় অন্যরকম দ্যুতির আভা। কি হতো এই পড়ন্ত বিকেলের শেষ আলোয় যদি দু’জনে বসে মগ্ন হয়ে গল্প করতে পারতাম। দ্রুত সময় কেটে যেতো, আমার মগ্ন চৈতন্যে শিস বাজাতো আশ্চর্য দোয়েল পাখি। তখন আমি একজন বিশ্বখ্যাত কবির মায়ের কথা ফায়জাকে বলতে থাকি। তিনি সামনাসামনি মিসেস সাদেক, কিন্তু তার নাম যে ফায়জা তা আমি জানি। ডালিয়া তাকে ফায়জা ভাবি বলে ডাকতো। আমি ফায়জাকে বলি, ফায়জা কনফ্লিক্টের সময় নারীরা যেভাবে অরক্ষিত হয়ে যায় সেভাবেই অরক্ষিত হয়েছিলেন সেই কবির মা। সময়টা দ্বিতীয় বিশ্বযুদ্ধ। আর কবির সময় ছিল তার শৈশব, তিনি মনে করেন তার হারিয়ে যাওয়া শৈশব। মায়ের স্মৃতি তার শৈশবে হয়নি, হয়েছে অনেক পরে। তার মা কতবার সৈনিকের দ্বারা ধর্ষনের শিকার হয়েছিলেন তা তিনি জেনেছিলেন মায়ের মৃত্যুর পরে। বিষয়টি তিনি জেনেছিলেন বড় বোনের কাছ থেকে। বোন বলেছিল, আমাকে বাঁচানোর জন্যই মা ওদের কাছে নিজেকে সমর্পন করেছিলেন। বলেছিলেন, আমার মেয়েটিকে তোমরা নির্যাতন করো না। ও ছোট। ওর এ সবের ধারণা নেই। ও আমার কাছে এখনো এক দেবশিশু। সৈনিকরা মাকে টেনে নিয়ে গিয়েছিল। কতবার এমন ঘটনা ঘটেছিল তার হিসাব আমি রাখিনা। সেদিন আমি দেবশিশু হওয়ার প্রতিজ্ঞা করেছিলাম। ঈশ্বরের আশীর্বাদে আমি দেবশিশু থাকতে পেরেছি। আমি যৌবনে নান হয়েছিলাম, পরে সেবিকা পেশায় আসি। মনে করি এভাবে জীবনের ভার কমাতে পারব, জীবনের কোনো অন্যায় আমার কাছে মুখ থুবড়ে থাকবে না।
মৃত্যুর সময় মা তোমাকে কিছু বলেছিল?
বলেছিল। বোনের চুপ করে থাকা দেখে সেদিন সে প্রশ্ন করেছিল, কি বলেছিল?
মা বলেছিল বিষয়টি যেন তোকে জানাই। আর তুই যেন জীবনভর এই অন্যায়ের প্রতিবাদ করিস। তোকে অনবরত বলতে হবে, নো সেক্সচুয়াল ভায়োলেন্স ইন আর্মড কনফ্লিক্ট।
ছেলেটি বড় হয়ে জেনেছিল মানুষের স্বভাবকে বশে আনা কঠিন। জেনেছিল মানুষ বামন-আকারে জন্মালে মানুষের পাপক্ষয়ের চিন্তা থাকে। মানুষ তার আকৃতির বিরুদ্ধে দাঁড়ানোর সাহস রাখে। যদি সে সাহস দিয়ে জয় করতে চায় বিরুদ্ধ শক্তির যাবতীয় অপকর্ম।
আমি একসময় বুঝি আমি মিছেই ফায়জার কথা মনে করছি যে সে এই ঘরে আছে। আমরা মুখোমুখি বসে আছি, যেন আমাদের দীর্ঘ সম্পর্কের সূত্র আছে, আমরা একে অপরকে গভীরভাবে জানি। কোনোদিন ফায়জাকে বলেছিলাম, ফায়জা তোমার হাত ধরে হেঁটে যাব অনেকদূরে। ফায়জা হাসতে হাসতে বলেছিল, কতদূর যেতে চাও? পারব কি অতদূর যেতে? আমি বলেছিলাম, এতো শারীরিকভাবে যাওয়া নয়, এ যাওয়ার স্বপ্ন আছে, ভালোবাসা আছে, যৌথ জীবনযাপনের দর্শন আছে। ধরে নাও কতদূর যেতে পারব সেটা আমাদের ইচ্ছা – ইচ্ছার ফুল ফুটিয়ে সৌরভ গায়ে মাখা। এখন আমরা এই ঘরে জমিয়ে গল্প করছি। আমার অবচেতন এমন ভাবনা কেন আচ্ছন্ন করছে? আমি কেন তাকে মনে করে নারী বিষয়ে ভাবছি? আমি ফায়জার সামনে আর্মড কনফ্লিক্টের বিষয়টি তুলে ধরেছি। নারীর চিন্তা ওর কাছ থেকে বুঝতে চেয়েছি। আসলে এই অলস ভাবনার সম্পর্ক-সূত্র আমার গুন্টার গ্রাস। তার ‘টিন ড্রাম’ উপন্যাস। সাহিত্য আর অর্থনীতি আমার কাছে পরস্পর-সংলগ্ন বিষয়। আর সে সাহিত্যের লেখক যদি হয় বাম রাজনীতির কেউ তবে তার সাহিত্যের গুরুত্ব আমার কাছে অনেক বেশি। আমি ধরে নেই বিষয়ের পারস্পরিক সংলগ্নতা পাঠকের চিন্তার জায়গা উজ্জীবিত করে। পাঠক তার সূত্রকে রঙিন জলে ভাসায় আমি ‘টিন ড্রাম’ উপন্যাসের পাতা ওল্টাই। এক পৃষ্ঠা পড়ার পরে আমি যুদ্ধের ইতিহাসে ফিরে যাই। কেমন করে যুদ্ধ মানুষকে ছেঁচে ফেলে, কেমন করে লোভী দানবেরা হিংস্র আচরণ করে, কেমন করে মানুষের সঙ্গে মানুষের সম্পর্কের পতন ঘটে। আমি এমনই মানুষ, চিন্তার ধার কেটে নিজেকে খন্ড খন্ড করি। মাড়িয়ে যাই রক্তমাখানো কাদাজল।
বিকেলে ফায়জাকে দেখার পরে আমার ভেতরের প্রবল নস্টালজিয়া আমাকে বিভিন্ন সূত্রে নিয়ে যাচ্ছে। বলছে দেখো। সেজন্য এখন আমি যুদ্ধের ইতিহাসে, দ্বিতীয় বিশ্বযুদ্ধ। কিন্তু এমন একটি ভাবনার পরে আমি নিজেকে আবার গুটিয়ে নেই। কোলের ওপর ‘টিন ড্রাম’ রেখে বসে থাকি। বারবার উপন্যাসের নায়ক অসকারের কথা মনে হয়। অনেক আগে পড়া বইটির অনেক কিছু ভুলে গেছি। ভুলিনি তার ড্রাম বাজানো এবং গলা চিরে গানের ধরনের চিৎকার, যে চিৎকারে ফেটে চৌচির হয় জানালার কাঁচ। সাহিত্যের জায়গা থেকে যখন চিন্তা করি দেখি গুন্টার গ্রাস উপন্যাসে নায়কের ধারণা ভেঙে দিয়েছিলেন। তার নায়ক অসকারই বলেছে, ব্যক্তির একক সত্তার যুগ শেষ হয়ে গেছে। এখন সমষ্টির সময়। সমষ্টি দিয়ে তৈরি হবে মানবসমাজের সামগ্রিক রূপ। মানুষের এই শক্তিকে ব্যবহার করেই মানুষকে এগোতে হবে। বামপন্থী রাজনীতির এই দর্শনকে সম্বল করে তিনি মানবমুক্তির স্বপ্ন দেখেছিলেন। দ্বিতীয় বিশ্বযুদ্ধের পশ্চাৎভূমি বিশ্লেষণ করলে মানব-ধ্বংসের আগ্রাসী মনোভাব কীভাবে মুখ থুবড়ে পড়ে সেটা বোঝা যায়। সেই যুদ্ধে জার্মান বন্দি-শিবিরে এক কোটির বেশি মানুষকে হত্যা করা হয়। রাশিয়া অজস্র সৈনিকের মৃত্যু দেখে আর মিত্রবাহিনীর বিমান হামলায় বিধ্বস্ত জার্মানি আত্মসমর্পন করতে বাধ্য হয়। পুঁজিবাদের বলয় থেকে বেরিয়ে আসা লেখক আমার সামনে এক আশ্চর্য শক্তি, গভীর বিশ্বাস। আমি ‘টিন ড্রাম’ উপন্যাসের অসকারের মতো নিজেকে ভাবতে পারিনা। আমি জানি আমার অন্তরশক্তিতে তত দাপট নেই, যে দাপট দিয়ে একজন মানুষ নিজের কন্ঠস্বরের গর্জন দিয়ে জানালার কাঁচ ভাঙতে পারে, যে কাঁচ ঝনঝন শব্দে চারদিকে গড়িয়ে পড়বে। আমি উপন্যাসের প্রথম অধ্যায়ে চোখ রাখি, অধ্যায়ের নাম দ্য ওয়াইল্ড স্কার্ট। অসকারের নানী আন্না ব্রনস্কি এমন একটি স্কার্ট পরে আলু ক্ষেতের কাছে বসে কয়লার আগুনে আলু পুড়িয়ে খাচ্ছিল। সে সময় একজন ব্যক্তি পুলিশের তাড়া খেয়ে আন্নার ফোলানো-ফাঁপানো স্কার্টের আড়ালে আশ্রয় নেয়। আমি হা-হা করে হাসি। হাসতে হাসতে আবার পড়তে শুরু করি। পালিয়ে আসা লোকটির নাম জোসেফ। আন্নার সঙ্গে পরে তার প্রেম ও বিয়ে হয়।
হঠাৎ করে আন্না আমার সামনে স্যাফো হয়ে ওঠে, কেন তার কোনো ব্যাখ্যা নেই। এই ব্যাখ্যাহীন অবাস্তবতায় আমি ডুবে গেলে জোরে জোরে কলিং বেল বেজে ওঠে। আমি শুনি এবং বসে থাকি, উঠে দরজা খোলার তাড়া অনুভব করি না, তখন চিৎকার শুনতে পাই, স্যার স্যার আমি জুয়েল। স্যার দরজা খোলেন। ওর কন্ঠস্বরে একই সঙ্গে ভয় ও উত্তেজনা আমি টের পাই। আমি পাশের টেবিলে বই রেখে দরজা খুলতে যাই। ছিটকিনিতে হাত দিলে আমার হাত অবশ লাগে। ভাবি, কতকাল যেন ছিটকিনি খুলিনি। এই হাত কি ছিটকিনি খুলতে পারবে? আমি কি কোনোদিন দরজা খুলে দাঁড়িয়েছিলাম? দেখেছিলাম পৃথিবীর আলো-হাওয়া? নাকি অসকারের মতো জন্মের পরে চোখ খুলে বুঝতে শিখেছিলাম ষাট পাওয়ারের বাল্বটিই আমার দেখা প্রথম আলো? একজন লেখক কীভাবে চিন্তার জগতে বিস্তার ঘটান এ এক পরম বিস্ময় আমার কাছে। আমি উপন্যাস জুড়ে ফুটে থাকা অস্কারকে নিজের ভেতরে দেখতে পাই। লেখকের অনুভব আমাকে কেন আলোড়িত করে সে প্রশ্নের উত্তর খুঁজি। বুঝতে পারি পাঠক আলোড়িত হবে বলেইতো তার কাছে সাহিত্যের মাত্রা। এভাবে সাহিত্য আমার ভেতরে নানা প্রশ্নের জন্ম দেয়। আমি নতুন ভাবনায় ঢুকি। এ আমার এক প্রিয় অভ্যাস।
স্যার আমি জুয়েল। এবার ওর কন্ঠস্বরে কান্নার শব্দ, একসময়ে ও ফুঁপিয়ে কেঁদে ওঠে। কাঁদতে কাঁদতে বলে, স্যার আমি জুয়েল। স্যার, দরজা খোলেন।
আমার অবশ হাতে শক্তি ফিরে আসে। আমি দরজার ছিটকিনি খুলি। ও আমার পায়ের ওপরে পড়ে, পা জড়িয়ে ধরে কান্নায় বুক ভাসায়। কান্নার শব্দ শুনে হয়তো মুখোমুখি দরজা খুলে বেরিয়ে আসে ফায়জা।
ফায়জা নিচু হয়ে ওকে টেনে ওঠাতে চায়। বলে, কি হয়েছে? কোনো দুর্ঘটনা রে জুয়েল? ওঠ, কি হয়েছে বল।
ও মাথা ওঠায়। দু’হাতে চোখ মুছে বলে, দুর্ঘটনার চেয়ে বেশিকিছু খালাআম্মা। গুন্ডারা বেলিকে ধর্ষণ করে খুন করে ফেলে গেছে।
আমি আঁতকে উঠে বলি, কি বললি? আমার শরীর থরথর করে কাঁপে। আমি দরজায় হাত ঠেকিয়ে নিজেকে সামাল দেই।
জুয়েল দু’হাতে চোখ মুছে উঠে দাঁড়ায়। বলে, স্যার, আপনি আমার সঙ্গে হাসপাতালে যাবেন। তারপর থানায় যাব। জিডি করতে হবে।
তুই কোথায় থেকে এত খবর পেলি? ফায়জার কন্ঠস্বরে প্রবল আর্তনাদ।
খালাআম্মা আমি সব পরে বলব। আগে মর্গে যাই। আমাদেরকে অনেক কাজ করতে হবে। স্যার না গেলে আমি একা কিছু করতে পারব না।
ফায়জা আমাকে বলে, আপনি ওর সঙ্গে যান আরিফ ভাই। আমি ডালিয়া ভাবিকে দেখব। আপনি কোনো চিন্তা করবেন না। যত রাতই হোক আপনি কাজটা শেষ করে আসবেন। আমি এই ফ্ল্যাটেই আপনার অপেক্ষায় থাকব।
অপেক্ষা! একটি শব্দে আমার ভেতর নড়ে ওঠে। দ্রুতকন্ঠে বলি, আমার দেরি হলে ডালিয়াকে স্যুপ দেবেন?
ফায়জা আবার বলে, আমার ফ্ল্যাটে তালা দিয়ে আমি আপনার ফ্ল্যাটে থাকব আপনি ফিরে না আসা পর্যন্ত। ভাবিকে স্যুপ দেয়াতো আমার জন্য কঠিন কাজ না। আমি তো দেখেছি কীভাবে স্যুপ দিতে হয়। আপনি বেলির কি হয়েছে তা দেখুন। জুয়েল তোর খিদে পেয়েছে?
না, আমার খিদে পায়নি। আমার আর কোনোদিন খিদে পাবে না খালাআম্মা, ও আবার হাউমাউ করে কেঁদে ওঠে।
তুই বোস জুয়েল, আমি রেডি হয়ে আসছি।
আমি ঘরে ঢুকে দ্রুত কাপড় বদলাই। শুনতে পাই ফায়জা ওকে জিজ্ঞেস করছে, কি হয়েছিল বলতো?
আমি সবটুকু জানি না। ওদের একজন আমাকে চিনতো। আমাদের বাড়ির কাছে আমি চায়ের দোকানে ছিলাম। সেই ছেলেটি আমাকে এসে বললো, বেলিকে দিয়েছি সাবাড় করে। যা তুলে নিয়ে আয়। নইলে কুকুরে টেনে নিয়ে যাবে। যে আমাদের কথা শুনবে না তার এমনই হবে।
কোথায় ও কে সাবাড় করলি শুয়োরের বাচ্চা?
ওই জলার দিকে। ওই দিকে যা, জলায় গিয়ে দেখ।
তুই একা গিয়েছিলি?
না, আমি একা যাইনি। আমার চিৎকারে লোক জড়ো হলে ও পালিয়ে যায়। অন্যদের আমি ঘটনার কথা বলি। আমার সঙ্গে অন্য লোকেরা ফাঁড়ির পুলিশের কাছে যায়। পুলিশ গিয়ে বেলিকে উদ্ধার করে হাসপাতালে নিয়ে যায়। ডাক্তার ওকে মৃত ঘোষণা করলে ওকে মর্গে পাঠানো হয়। এরপরই আমি এখানে আসি।
ওদের কথার মাঝে আমি ডালিয়ার কপালে হাত ছুঁইয়ে বেরিয়ে আসি। ফায়জা আবারও বলে, আপনি বাড়ি নিয়ে চিন্তা করবেন না। যতক্ষণ সময়ই লাগুক না কেন ওর ব্যাপারটা দেখবেন। বেলির জন্য আমার নিজের খুবই খারাপ লাগছে। শয়তানগুলোর শাস্তি হয় যেন। দরকার হলে আপনার সঙ্গে আমিও থাকব। লড়াই চাই।
ফায়জা আমাকে বিস্মিত করে। আমি ওর দিকে তাকিয়ে বলি, আচ্ছা আসি। ফ্রিজে খাবার আছে। আমার ছোট বোন দুপুরে দিয়ে গেছে। ইচ্ছে হলে খাবেন।
আমাকে নিয়ে ভাববেন না। আপনি আসুন। আপনার সামনে অনেক দায়িত্ব।
আমি বেরিয়ে আসি। সিঁড়ি দিয়ে নামতে নামতে আমার ভেতরে কি যেন হয় এই ভেবে যে ফায়জা আমার জন্য অপেক্ষায় থাকবে। পাঁচ বছরেরও বেশি সময় পরে কেউ আমার জন্য অপেক্ষায় থাকবে। এই প্রথম, ওহ কি সুন্দর রাত, একটি ধর্ষিত বালিকার মৃত্যুর খবর শোনার পরে বেঁচে থাকার ভালোলাগা আমাকে ভূপতিত করে না। ধর্ষণ ও মৃত্যুর বিপরীতে এই চিত্র আমার সামনে এসে হাজির হয়। আমি এটা যে নিজে নিজে তৈরি করেছি তাতো নয়, এটি এই সময়ের রিয়ালিটি। ফায়জা আমাকে দায়িত্বের কথাও মনে করিয়ে দিয়েছে। আমার সঙ্গে লড়াই করার কথা বলেছে। ও আমার সঙ্গে এভাবে যুক্ত হলে আমার বেঁচে থাকার পরের দিনগুলোতে শিউলি ফুল ফুটবে। শিউলির কমলা রঙের বোঁটায় শিশির জমবে। আমার ভেতরে প্রবল ভালোলাগার স্রোত বয়ে যায়। একটি ধর্ষণের ঘটনা এবং একটি বালিকার মৃত্যুর মুখোমুখি দাঁড়িয়ে শিউলি ফুলের ঘ্রাণ কি আমাকে টেনে নিয়ে যাবে কোথাও, যেখানে শোক এবং বিষণ্ণতা আমাকে আচ্ছন্ন করে রাখবে? আমি প্রশ্নের উত্তর খোঁজার মতো পরিস্থিতিতে নেই বলে মনে করতে পারি এখন। সবকিছু থেকে বিচ্ছিন্ন হয়ে এই মুহূর্তের রিয়ালিটির সঙ্গে নিজেকে সম্পৃক্ত করতে চাই। আমি জুয়েলের হাত ধরে বলি, এই ঘটনায় তোর খুব কষ্ট হচ্ছে জুয়েল?
আমার মনে হচ্ছে আমি মরে যাই। আমি আর বেঁচে থাকতে চাই না। বেলি কেন এভাবে মারা যাবে? ও কি অপরাধ করেছিল?
ওর ভেতরে কান্না এবং প্রতিবাদের বিষয় একসঙ্গে ফুটে ওঠে। বুঝতে পারি ওর ব্যাকুলতা।
বেলিকে তুই কতদিন ধরে চিনতি?
ছয় মাস হবে। ও তখন থেকেই ফুল বিক্রি করতে আসত।
তুই ওর বাড়িতে গিয়েছিল?
ওর মায়ের দুর্ঘটনার পরে গিয়েছিলাম। সেদিন বেলি কাঁদতে কাঁদতে আমাকে বলেছিলো, আপনি আমাকে বাঁচাবেন জুয়েল ভাই। আমি বলেছিলাম, তুই আমার আর একটা বোন হলি। আমার দুই দিদি আছে, তোকেও আমি দিদি ডাকব। আমিতো ওকে বাঁচাতে পারলাম না স্যার। ও কেন গুন্ডাদের নজরে পড়ল? ওতো দুষ্টামী করত না? ওর যত আবদার ছিল আমার কাছে স্যার। আমি রাখতে পারব না, এমন কোনো আবদার ও করত না।
আবার কাঁদতে শুরু করে জুয়েল। আমি ওকে নিয়ে রিক্সায় উঠি। দু’কান ভরে কান্নার শব্দ শুনি। আমি জানি ও বেদনায় জর্জরিত একটি ছেলে। জেনেছে জন্মের পরিচয় নেই। যে মেয়ে ওর কাছে আশ্রয় চেয়েছিল তাকে ও বাঁচাতে পারেনি। ওর এই মানবিক সততার জায়গায় আজ থেকে শুরু হলো কষ্টের দহন। আমি নিঃশব্দে ওর পিঠের ওপর আমার ডান হাত রাখি। চিন্তা করি আজ রাতেই আমি আর ও বেলির লাশ নিয়ে কবরস্থানে যাব। থানায় কাল সকালে যাব। কিংবা কবরস্থান থেকে ফিরে সময় থাকলে থানায় ঢুকব।
স্যার। জুয়েলের কান্নাভেজা কন্ঠস্বর শুনতে পাই।
বল রে, কি বলবি। আমি আমার হাত দিয়ে ওর পিঠে চাপ দেই। আলতো করে কাছে টানি, যেন ও মনে করে ওর আশ্রয়ের জায়গা আছে।
আমিতো কোনো অপরাধ করিনি স্যার, তবে আমার এত দুঃখ কেন?
দুঃখ তোর কাছে চ্যালেঞ্জ জুয়েল। আমি তো দেখছি দুঃখ কাঁধে নিয়ে তুই শক্ত পায়ে দাঁড়াতে জানিস। বেলির জন্য তোর যে কষ্ট –
জুয়েল শব্দ করে কেঁদে ওঠে। আমি আর কথা বাড়াই না। ওকে শক্ত করে চেপে ধরি। মনে করি ও রিকসা থেকে পড়ে যেতে পারে, ওর উথালপাতাল আবেগ ওকে স্থির থাকতে দিচ্ছে না। রিক্সা মেডিকেল কলেজ হাসপাতালের ইমার্জেন্সির সামনে এসে থামে। আমি ডিউটি ডাক্তারের কাছে যাই। তাকে ঘটনার কথা বলি। বলি, ও বেওয়ারিশ লাশ হবে না। পোস্টমর্টেম হলে আমি তাকে কবর দেয়ার দায়িত্ব নেব। ওকে আমি নাতনির মতো স্নেহ করতাম।
ডাক্তার সরাসরি তাকিয়ে বলে, আপনাদের কে হয় মেয়েটি? জুয়েলকে দেখিয়ে বলি, এই ছেলেটি ওর ভাই। এক মুহূর্তে থমকে যাই, মিথ্যা বললাম কি? না, মিথ্যা হবে না, যে ছেলের জন্মের পরিচয় নাই তার কাছে ঔরস এবং গর্ভ দু’টোই অনির্ধারিত। প্রয়োজনও নাই। যাকে ও বোনের মতো স্নেহ করেছে তারজন্য এতকিছুর দরকারও নেই। ডাক্তারের দিকে তাকিয়ে আবার বলি, মেয়েটি আমার বাসায় কাজ করত। রাস্তায় ফুল বিক্রি করত। আমি আন্ডারটেকিং দিয়ে লাশ নিয়ে কবরস্থানে যাব বলে ও আমাকে নিয়ে এসেছে। আমিই ওর ভরসার জায়গা।
আর কেউ লাশ নিতে আসবে না তো?
গরীব মানুষের মেয়ে। আত্মীয়স্বজন যারা আছে তারা আমার উপরে কথা বলবে না। আমি বিশ্ববিদ্যালয়ের অধ্যাপক। অবসরে আছি।
ডাক্তার কপালে হাত তুলে বলে, সালামওয়ালাইকুম স্যার। আমাদের তো কিছু ফরমালিটিস –
সব আমি জানি। আপনার নথির জন্য যা দরকার সব করুন। আমি অপেক্ষা করব।
পোস্ট মর্টেম হয়েছে?
হয়েছে স্যার। সব রিপোর্ট এসেছে।
আপনার বাকি কাজ যা আছে তা সেরে ফেলুন। আমি বাইরে আছি।
স্যার আপনি এখানেই বসেন।
আমি দাঁড়াই না। বলি, মর্গে গিয়ে ওকে একটু দেখে আসি। ওর মৃত্যু আমার বুকের দেয়ালে ফাটল ধরিয়েছে। আমি এই মৃত্যুর বিচার চাইব।
ডাক্তার আমার কথার উত্তরে কিছু বলে না। বারান্দায় বের হলে জুয়েল বলে, বিচার চাওয়া কঠিন কাজ স্যার। সামনে লম্বা লড়াই থাকবে। আপনার এতকিছুর মধ্যে ঢুকার দরকার নাই।
তুই কি ভেবেছিস ততদিন আমি বাঁচব না?
তা হতেও পারে। যদি বিশ বছর লাগে তাহলে কি আপনি বাঁচবেন স্যার?
আমি ওর দিকে ঘুরে মুখোমুখি দাঁড়াই। বলি, ঠিক বলেছিস। আমরা বিচারহীনতার সংস্কৃতির মধ্যে আছি। যুদ্ধাপরাধীদের বিচার শুরু করতেই চল্লিশ বছর লেগেছে। এখনো শেষ হয়নি। কবে শেষ হবে জানি না। তারপরও আমি চাইব বেলি-হত্যার বিচার হোক। গুন্ডা কয়টাকে জেলে পুরতে পারলেও আমার খানিকটুকু পাওয়া হয়েছে মনে হবে। একটাকেতো তুই চিনিস?
চিনি। কিন্তু ও তো আর আমার সামনে নেই। পালিয়েছে।
ধরা পড়বে। চিন্তা করিসনা। আয়।
আমি জুয়েলের হাত ধরি। ওর এই হাতটি জুতো সেলাই করে। ওর এই হাতের মধ্যে হৃদয় আছে, কেঁদে বুক ভাসিয়ে দেয়। ওর হাতে সাহস আছে, সন্ত্রাসীর প্রতিরোধে রুখে ওঠে। ওর হাতে আমি নিজে ভরসার জায়গা খুঁজে পাই, আস্তে করে ডাকি, জুয়েল।
স্যার। আমি আপনার সঙ্গেই আছি। আমরা এখন মর্গের দরজায় দাঁড়িয়ে আছি। ভেতরে বেলি ছাড়া আর কোনো লাশ নেই।
আমার সামনে এ এক নতুন বেলি।
আপনাকে ও খুব ভালোবাসতো। বলতো, উনি মোর সত্যিকারের নানা। শুধু নানা না, আমার দাদা-দাদী-চাচা-চাচী-খালা-খালু-মামা-মামী-ফুপু-ফুপা – আমার বাবা-মা – আমার সব। ও বলতো এমন মানুষ দুনিয়ায় একজনই অয়।
তুই আমাকে কাঁদিয়ে দিচ্ছিস জুয়েল। আমি এতক্ষণ কাঁদিনি ওর জন্য। আমি অন্যায় হত্যার জন্য চোখের পানি ফেলতে চাই না।
জুয়েল কথা বলে না। ওর কান্নার ফোঁসফোঁস শব্দ শুনতে পাই। আমার মনে হচ্ছে, আমি খুব মনোযোগ দিয়ে ওর কান্নার শব্দ শুনছি, যেন এমন শব্দ আমার চুয়াত্তর বছরের জীবনে আমি কোনোদিন শুনিনি। মর্গ কোনো সাধারণ ঘর নয়। এটি এক অলৌকিক জায়গা। এখানে মায়াবী পরীরা উড়ে বেড়ায় – যারা বর্বরতার হিংস্রতায় প্রাণ দেয় তাদের বলে, ভয় পেয়ো না। প্রতিশোধের স্পৃহায় জেগে ওঠো। নির্মমতার বিরুদ্ধে তোমাদের জেগে ওঠা হোক সত্যের সঙ্গে রাখীবন্ধন।
আমি কতক্ষণ দাঁড়িয়ে আছি জানি না। আসলে লাশকাটা ঘরের মধ্যে আমি কতক্ষণ দাঁড়িয়ে আছি জানি না। আমার চোখের সামনে বেলি নেই। শূন্য ঘরে বাতাস হা-হা ফেরে।
স্যার। স্যার। স্যার।
মনে হয় জুয়েলের ডাক আমার কাছে কোনো এক দূরাগত ধ্বনি, এমন কন্ঠস্বর দ্বিতীয় বিশ্বযুদ্ধের সময় থেকে আমার কাছে ভেসে আসছে। বলছে, টিন ড্রাম উপন্যাসের নায়ক বামন-অসকার এখন তুমি নিজে। কিছুই করতে পার না, মগজভরা বাজে ভাবনায় তলিয়ে থাকা মানুষের ভিড়ে বোকার মতো দাঁড়িয়ে আছ। পড়ালেখা করাই শেষ কথা না, যদি তা কোনো সমাজ-ভাবনার বড় কাজে না আসে। তুমি বাড়ি যাও আরিফুর রহমান। ডালিয়াকে দেখাশোনা করে বাকি দিনগুলো শেষ করো। গান গাইতে, গানের মানুষ হয়েছিলে, সেটাও নিঃশেষ হয়ে গেছে তোমার জীবনে।
স্যার। জুয়েলের কান্নাভেজা স্বর।
তুই একটা ভ্যানগাড়ি জোগাড় কর। আমি ডিউটি ডাক্তারের কাছে যাচ্ছি। কাগজপত্র নিয়ে আসি।
আমার সামনে দিয়ে দৌড়ে বেরিয়ে যায় জুয়েল।
কত রাতে বাড়ি ফিরি আমি জানি না। ঘড়ি দেখার ইচ্ছা আমার হয়নি। জুয়েল ওর বাড়িতে চলে গেছে। রিকসার ভাড়া চুকিয়ে দেয়ার সময়ে দেখতে পাই দোতলায় আমার ফ্ল্যাটে আলো জ¦লছে। ফায়জা বসে আছে। এবার আমার আর কোনো অনুভূতি হয় না। ফায়জার স্নিগ্ধ চেহারায় আমার কিছু যায় আসে না। একজন মানুষ অনুরোধ রক্ষা করছে, করতেই পারে তার দায়িত্বের জায়গা থেকে। এরপর ও বেলির হত্যার জন্য লড়াই করবে, আইনি লড়াই। সন্ত্রাসীদের সর্বোচ্চ শাস্তি পেতে চাইবে-হত্যার বদলে মৃত্যুদন্ড এবং মৃত্যুদন্ড রায়ের কার্যকর দেখার অপেক্ষায় থাকবে। আমি ভাবি, ও পাশে থাকলে আমার লড়াইয়ে একটি শক্ত হাত যুক্ত হবে। মর্গে বেলির লাশ দেখে আসার অনুভব আমাকে শক্ত করে দেয়। আমার চোখ ভিজে ওঠেনা। আমি সিঁড়িতে পা রাখি এবং সিঁড়ি গুণে গুণে উঠতে থাকি – এক, দুই, তিন, বারো, চৌদ্দ । তোর বয়সকে আমি হিসেব করছি, আমি অর্থনীতি পড়াই, হিসেবের সঙ্গে আমার গভীর যোগ রে বেলি। আমি হিসেব বুঝি, শুধু বুঝিনা এই বয়সে তোকে মরতে হলো কেন, অপরাধ ছাড়া একটি অন্যায় মৃত্যু? আমার মাথায় ইতিহাস ঢুকে যায়। আমি শ্রেণি বৈষম্যের জায়গা থেকে মৃত্যুকে দেখি – এই উপমহাদেশের স্বাধীনতার লড়াই শুরুর মৃত্যু। আমার গুরু কার্ল মার্কস উপমহাদেশের মানুষের অভাব-নিপীড়ন-ক্ষুধা-দারিদ্র্যের সঙ্গে নিজের চিন্তাকে মিলিয়েছিলেন। তাদের অবস্থাকে নিজ দর্শনে স্থাপন করে চেঁচিয়ে ডেকেছিলেন, জাগো মানুষ। মানুষতো জাগবেই। বিপরীতে অন্য মানুষেরা জেগে উঠতে চাওয়া মানুষদের গলার ওপর পা রাখে। আমার সামনে জুয়েল জেগে ওঠা মানুষ – মানবিক শক্তিতে জেগে ওঠা মানুষ। আমারতো ওর পাশে থাকতেই হবে। সেই ১৮৫৭ সালে জেগে ওঠা সিপাহীদের বিদ্রোহের সঙ্গে নিজেকে এক কাতারে রেখেছিলেন কার্ল মার্কস। সিপাহিদের সঙ্গে বর্বর আচরণ করা ইংরেজদের তিনি কুকুর বলে গালি দিয়েছিলেন। স্বদেশী যারা ওই কুকুরদের পক্ষে ছিল তিনি তাদেরকে দালাল বলে ধিক্কার দিয়েছিলেন। যাদের তিনি ধিক্কার দিয়েছিলেন তারা কেউ জুয়েল আর বেলি ছিল না। ছিল এই আরিফুর রহমান, যাদের জীবনে জ্ঞানের ভন্ডামি আছে, শ্রেণি-বৈষম্য খুবলে খাওয়ার বিলাস আছে, গভীর রাতে নিজের বাড়ির সিঁড়ি গুণে গুণে ওঠার বিলাস আছে এবং হত্যার বিচারের দাবিতে ফায়জাকে পাশে পাওয়ার বাসনা আছে। হাঃ, আরিফুর রহমান তাহলে তুমিও কি সেই কুকুর, যাদেরকে মার্কস গালি দিয়ে ক্ষান্ত হতে পারেন না। ক্রোধের আগুনে পুড়ে পুড়ে অনবরত বৈষম্যের চিত্রে নিজেকে সেঁটে রাখেন!
আমি অবসন্ন বোধ করি। নিজেকে ধ্বিক্কার দেয়ার পরও আমার অবসাদ কাটে না। আমি দরজার সামনে এসে দাঁড়াই। কলিং বেলে আঙুল রাখি এবং কলিং বেলের শব্দ শোনার পরও আমার অবসাদ কাটে না। মনে হয় আমি বাড়িতে পৌঁছাইনি – আমি জানিনা আমার বাড়ি কোথায়, আমি জানি না আমকে কতটা পথ যেতে হবে। আমি জানি না আমার বাড়ি খুঁজে পাব কিনা। আমি দরজার ছিটকিনি খোলার শব্দ পাই।
আমাকে দেখে চমকে ওঠে ফায়জা।
আপনার কি হয়েছে আরিফ ভাই?
কিছুতো হয়নি। আমি একদম ঠিক আছি। আপনার দেখার ভুল। নাকি আমার সামনে কোনো ভয়াবহ খবর আছে?
আপনাকে কেমন জানি দেখাচ্ছে।
ভূতের মতো লাগছে?
ভূত আমি দেখিনি, তবে সেরকমই লাগছে।
আমি মাথা ঝাঁকিয়ে নেই। নিজেকে সুস্থির করার চেষ্টা করি। বলি, লাশকাটা ঘর আমি আগে দেখিনি। বেলিকে আমি পথ থেকে ডেকে এনেছিলাম। ওর হাতে গোলাপ ফুল থাকত। লাল-সাদা-হলুদ গোলাপ। সেই বেলি আর ফুলের মতো বেলি নেই। সেই বেলি একটি পোকা হয়ে একটি ঘরে পড়ে আছে। মৃত লাশ, বেওয়ারিশ লাশ হয়ে যেত যদি জুয়েল নামের একটি বেজন্মা ওর পাশে না থাকত।
আপনার কি হয়েছে আরিফ ভাই?
আমার কিছু হয়নি। আপনাকে একটু আগেও বললাম, আমি ঠিক আছি। শরীরে এবং চিন্তায় ঠিক আছি।
আপনার জন্য একটি খবর আছে।
খবর? এই মধ্যরাতে? মধ্যরাতে খবর শোনার সৌভাগ্য আমার হয়নি। আসলে মধ্যরাতে কিছু ঘটে যাওয়া আমার কাছে ম্যাজিকের মতো।
যে খবরের কথা বলছি। সেটি ম্যাজিক নয়, রিয়ালিটি। ফায়জার কন্ঠস্বর অন্যরকম লাগে, যেন ফায়জা দূর দেশ থেকে আমার সঙ্গে কথা বলছে। বিষাদভরা কন্ঠে খবর জানাচ্ছে, আপনি ডালিয়া ভাবির ঘরে আসুন।
ডালিয়াকে স্যুপ খাইয়েছেন তো? ওকে সময় ধরে স্যুপ খাওয়াতে আমার ভুল হয়নি।
ফায়জা আমার চোখে চোখ রেখে বলে, খাওয়াতে পারিনি। সময়ের কোনো হেরফেরও হয়নি।
কেন?আমি চিৎকার করে উঠি। আপনি তো জানেন কীভাবে স্যুাপ খাওয়াতে হয়।
নল দিয়ে স্যুপ তার মুখের ভেতর যাচ্ছিলনা। গড়িয়ে পড়ে যাচ্ছিল মুখ থেকে।
আমি দ্রুতপায়ে দরজার কাছে এসে থমকে যাই। সেখানে দাঁড়িয়ে দেখতে পাই সাদা চাদর দিয়ে ডালিয়াকে ঢেকে রেখেছে ফায়জা। পাঁচ বছরের বেশি সময় পরে এই প্রথম আমি ওর মুখ দেখতে পাচ্ছি না। বোঁজা চোখ নিয়ে নিশ্চুপ শুয়ে থাকত। ধীরে ধীরে সেই মুখের আদল একটু একটু করে ভেঙে যাচ্ছিল। আমি বিমূঢ় হয়ে দাঁড়িয়ে থাকি।
ফায়জা বলে, চাদরটা সরিয়ে দেই?
না। আমি চিৎকার করে উঠি এবং আকস্মিকভাবে ফায়জাকে জড়িয়ে ধরে কাঁদতে থাকলে ও আমার পিঠের ওপর হাত রাখে।
২
এটি একই গল্পের অন্যরকম শুরু। নায়ক আরিফুর রহমানই, তার ভেতরের অন্য কেউ কিংবা তার চারপাশের কেউ যাদের ছায়া জীবন ঘঁষে বের করে আনা আগুনের শিখা। তারা জীবনের ঘাটে ঘাটে আগুন জ¦ালিয়ে শীত নিবারণ করে। এখন গল্প আর একজন আরিফুর রহমানের, তার নাম ওসমান আলি, যে শৈশব হারিয়ে বড় হয়ে ওঠা একজন যুবক। যে খুঁজে বেড়ায় জহির রায়হানকে, যিনি ‘স্টপ জেনোসাইড’ চলচ্চিত্রের শিল্পের নতুন মাত্রা তৈরি করে স্বাধীনতার আকাশে বোমারু ছিলেন। স্বাধীনতার পরে শহীদ হলেন, নিখোঁজ হয়ে গেল তাঁর মরদেহ। কিন্তু ওসমান আলি তাঁকে স্মরণ করে পূর্বসূরীকে সঙ্গে রাখার চেতনায়, যেন অনন্তকাল ধরে হেঁটে আসা মানুষের ছায়া জড়িয়ে থাকে তার বেঁচে থাকার ভুবনে। অপেক্ষা করে একটি ডাকের, বলতে চায় এইতো আমি এখানে। আমি আপনার উত্তরসূরী, নিয়ে যাব আপনাকে আগামী দিনের মানুষের কাছে। আমি ততোদিন আপনাকে খুঁজব যতদিন এ দেশে যুদ্ধাপরাধীদের বিচার শেষ হবে না। আমরা আপনার অকৃতজ্ঞ পূর্বসুরী নই যে আপনাকে যারা হত্যা করেছে তাদের বিচার চাইব না। স্বাধীন দেশে আমার বেঁচে থাকা আপনার মৃত্যু, জহির রায়হান। আমি আপনার মৃত্যুকে স্বরণের দীপশিখায় অমলিন রাখি। জানালার গ্রিলে কপাল ঠেকিয়ে দাঁড়িয়ে থাকে ওসমান। ওর ভাবনার জগত যত বড়, কথার জগত ততই ছোট। ও কথা বলতে ভালোবাসে না, প্রয়োজনের অতিরিক্ত কথা তো নয়ই।
নিঃসঙ্গতা ওর কাছে একটি শব্দ মাত্র নয়।
বন্ধুরা যখন ওকে জিজ্ঞেস করে তুই এত চুপচাপ থাকিস কেন? ও উত্তর দেয় না। কেউ কেউ বলে, তোর ভেতরে বোধ হয় একটি মাকড়সা আছে, যেটি অনবরত সুতো ছড়ায়। নাকি রে? ও উত্তর দেয় না। প্রসঙ্গ এড়িয়ে যায়। ও তো জানে ও নিঃসঙ্গতা উপভোগ করে। যে বালকের শৈশব-কৈশোর বালকের মতো থাকে না নিঃসঙ্গতা তার বিনোদন। শৈশবে খাটুনির শুরু। রোজগারের খাটুনি। শৈশবে যাকে উপার্জন করতে হয় সে তো বড় মানুষ হয়ে যায়। তার স্মৃতি থাকে না। শৈশবের বোধই হারিয়ে যায়। এখন এই বয়সে এসে ওর কাছে নিঃসঙ্গতা মানে নিজের সঙ্গে খেলা।
ও বলতে পারে না যে ও চুপচাপ থাকে না। চুপচাপ না থাকার রকমফের আছে। কেউ কথা বলে নিজেকে উজাড় করে, কেউ নিশ্চুপ থেকে কোলাহলে ডুবে যায়। আসলে বিষয়টি হচ্ছে কে কীভাবে নিজের অনুভব ভরিয়ে তোলে সেটিই দেখা। ও নিঃসঙ্গতা ভালোবাসে। শৈশব থেকে শুরু করে তারুণ্যের এই সময় পর্যন্ত নিঃসঙ্গতার অনুভব নিয়ে বড় হওয়ার আনন্দ ওর ভেতরে আছে। ও যেসব বিপর্যয়ের ভেতর দিয়ে হেঁটে এসেছে সবটাই ওর অসাধারণ স্মৃতি। জীবনের ধানের গোলায় তার সবটুকুই অভিজ্ঞতার সঞ্চয়। এই সবকিছু নিয়ে ও হেঁটে যাবে পৃথিবীর পথে পথে।
এখন ও ঢাকা বিশ্ববিদ্যালয়ের ছাত্র। বয়স তেইশ।
বাবা ওর নাম রেখেছিল ওসমান আলী। মা ডাকতেন ওসমু বলে। এখন এই নামে কেউ ডাকে না। হারিয়ে যাওয়া শৈশবের সঙ্গে নামটাও হারিয়ে গেছে। শুধু ও জমিয়ে রেখেছে স্মৃতির পাতায়। ওর কাছে ওসমু তিতপুঁটির আঁশের ওপর লাল রং। কৈশোরের পরে ওর আর তিতপুঁটি দেখা হয়নি। স্লুইস গেট হওয়ার কারণে খালের পানি শুকিয়ে গেছে। ঢাকা বিশ্ববিদ্যালয়ে পড়তে আসার পরে ওর মনে হয়েছিল শৈশবে বাবা মারা না গেলে ওর জীবনটা হয়তো অন্য রকম হতো। তাই কি? বোধ হয় না। বাবাও তো দিনমজুর ছিল। সারা দিনের রোজগারের পরে চাল আসত বাড়িতে। মা সেই চাল হাতে নিয়ে চুলোয় বসিয়ে রাখা হাঁড়ির নিচে আগুন জ্বালাত। গামলায় চাল ঢেলে কলসির পানিতে ধুয়ে হাঁড়িতে ছাড়ত। টগবগিয়ে উঠত ভাত। এর বেশি আর ওর বাবা কি করতে পারত! কিচ্ছু না। ওর জন্য মা যা করেছে ওর বাবাও তাই করত। ওসমান দীর্ঘশ্বাস ফেলে না। দীর্ঘশ্বাসকেও ও শৈশবে ছেড়ে এসেছে। দীর্ঘশ্বাস এখন স্মৃতির মাধুর্য। মনে করে না যে দীর্ঘশ্বাসের সঙ্গে দুঃখ মিশে আছে, ভাবে যা কিছু কষ্টের তার দিকে পিঠ ফিরিয়ে হেঁটে যাওয়া।
শৈশবে বাবা মারা যাওয়ার পরে মা পথের ধারে বসে ইট ভাঙার কাজ করত। নইলে ধানের কলে যেত ধান ভাঙার কাজ করতে। নইলে মানুষের বাড়ির ছাগল চরানোর কাজ করত। মায়ের খুব ইচ্ছা ছিল ওসমুকে লেখাপড়া শেখানোর। এই দিনমজুরির জীবনে ছেলের লেখাপড়া হবে কি না সেটা ভাবতে ভাবতে একদিন সরকারি প্রাইমারি স্কুলে ভর্তি করে দেয়। ওকে নানা রকমের প্রশ্ন জিজ্ঞেস করে স্কুলের টিচার খুশি হয়। ওর পিঠ চাপড়ে দিয়ে বলে, শাবাশ ছেলে। ওর মা হুরমুতুন বানুর দিকে তাকিয়ে বলে, তোমার ছেলের মাথা আছে গো বুয়া।
হুরমুতুন বানু তো আগে থেকে খুশি হয়ে গিয়েছিল। দেখেছিল ছেলেটিকে যা জিজ্ঞেস করা হচ্ছে তার সব উত্তর দিতে পেরেছে ও নদীর নাম বলতে পেরেছে। পূর্ব-পশ্চিম কোন দিকে তা দেখাতে পেরেছে। কোন উপজেলায় ও থাকে সেটাও ম্যাপে দেখাতে পেরেছে। দশ পর্যন্ত মুখস্থ বলতে পেরেছে। কোনো দিন স্কুলে না গিয়ে যে ছেলে এত প্রশ্নের ঠিক উত্তর দিতে পারে তাকে তো স্কুলে ভর্তি করবেই টিচার। হুরমুতুন বানুর খুশির অন্ত নেই।
টিচার হাসমত মিয়া বলেছিল, তোমার ছেলেকে আর ছাগল চরানোর কাজে নিও না বুয়া। ও লেখাপড়ায় ভালো করবে। অনেক বছর ধরেইতো মাস্টারি করি, এমন একটি ছেলে দশ বছরে দেখিনি।
হুরমুতুন ভেবেছিল, ওর হাতের মুঠোয় কি আকাশ ঢুকে গেছে। শুধু ছেলের দিকে তাকিয়েছিল। ওর বয়স হিসেব করেছিল সেদিন মাকে উত্তর দিতে দেয়নি ওসমান আলি। সঙ্গে সঙ্গে বলেছিল, আমি মায়ের লগে কাম করুম। নইলে মায়ের মেলা কষ্ট অইব। মা জিরানের টাইম পাইব না। মা জিরাইতে না পারলে ভাত রাঁধব কে?
টিচার ছেলেটিকে দেখে মনে মনে প্রশংসা করেছিল। মুখে কিছু বলেনি। অবাক হয়েছিল মায়ের জন্য ওর এমন অনুভব দেখে। বলেছিল, আল্লাহ তোরে রহম করুক রে ওসমান।
এই ভাবনার সঙ্গে সঙ্গে ও শুনতে পায় মা ওকে ডাকছে, ওসমু, ওসমু রে-
আপনে কোনহানে মাগো, আপনেরে তো আমি খুঁইজা পাইতাছি না।
যার শৈশব হারায় সে আর কীভাবে মাকে খুঁজে পাবে। সবই তো হারিয়েছে। ওর এটুকু মনে আছে যে থ্রি থেকে ফোরে ওঠার সময় ওকে ফার্স্ট হতে দেখে হাউমাউ করে কেঁদেছিল ওর মা। মাকে কাঁদতে দেখে কেঁদেছিল অন্য দুই ভাইবোন। টিচার বলেছিল, কাঁদ কেন ওসমানের মা। আজ তোমার খুশির দিন। তোমার পোলা ফার্স্ট হয়েছে। ওকে দিয়ে আমাদের স্কুলের সুনাম হবে। দেখবে ও একদিন অনেক বড় হবে। ও আমাদের গর্ব হবে।
হেড মাস্টারের হাসিমুখের দিকে হাঁ করে তাকিয়েছিল ওর মা। আর মায়ের মুখ দেখে বিহ্বল হয়ে গিয়েছিল ওসমান। এসব মুহূর্তে কি করা উচিত তা বুঝতে পারছিল না।
হুরমুতুন বানু কান্না জড়ানো কণ্ঠে বলেছিল, ও আমার সোনার পোলা রে- তোরে দিয়া আমি আর কাম করামু না। তুই অহন থাইকা কেবলই স্কুলে যাবি। অহন থাইকা কেবলই লেহাপড়া। আর কিছু না।
মা ভাত খামু না?
খাবি বাজান খাবি। ভাত তো খাঅন লাগব।
আপনে একলা চাল কিনতে পারবেন?
পারমু বাজান, পারমু। তুই ভাবিস না।
আশেপাশে দাঁড়িয়ে থাকা অন্যরা হেসে গড়িয়ে পড়ে। কেউ কেউ ওসমানের পিঠ চাপড়ে দেয়। কিন্তু ওদের দিকে খেয়াল না করে ওসমান উদ্বিগ্ন স্বরে মাকে জিজ্ঞেস করে, মা আপনে কান্দেন ক্যান?
খুশির কান্দা কান্দি বাজান। আইজ আমার ঈদের দিন। গরিবের ঈদ না, বড়লোকের ঈদ।
মায়ের কথায় ওসমান নিজেও উজ্জ্বল মুখে ঘনঘন মাথা নাড়ে। স্কুল থেকে মায়ের হাত ধরে বাড়ি ফেরে। আজ ও মেঠোপথে হাঁটতে হাঁটতে ফড়িং ধরতে ছুটে যায়। পথের ধারে ফুটে থাকা বুনোফুল ছিঁড়ে এনে মায়ের হাতে দেয়। মা দীর্ঘশ্বাস ফেলে বলে, আহারে, মোর সোনার পোলা …।
কিন্তু মায়ের আদরের সঙ্গে বাস্তবতা ভিন্ন। ওকে ঠিকই কাজ করতে হয়েছে। কয়েকটা টাকা বেশি রোজগার হয়েছে। ফাঁকে ফাঁকে স্কুলে গিয়েছে। রাতের বেলা হারিকেন জ্বেলে পড়া মুখস্থ করেছে। প্রতিবছর ক্লাসে ফার্স্ট হয়েছে। প্রাইমারি পরীক্ষায় বৃত্তি পেয়েছে। টিচাররা প্রশংসা করেছে। বলেছে, গোবরে পদ্মফুল। না-না কুঁড়েঘরে চাঁদের আলো। নাকি উলুবনে মুক্তা একটা। ওসমানের এত কিছু বোঝার সাধ্যি ছিল না। টিচার ওর মাথায় হাত দিলে ও খুশিতে গদগদ হয়ে যেত। বুঝতে পারত না যে ওর দরিদ্র অবস্থার জন্য তাদের বিদ্রুপ আছে। ও যখন প্রবল তৃষ্ণায় ওর শৈশব খুঁজতে থাকে। বুঝতে পারে না যে শৈশব কোথায়? শৈশব কাকে বলে? কেমন করে শৈশব কাটাতে হয়? কে যেন ডাকছে, ওসমান ওসমান। বাবা তুমি কোথায়? তোমাকে আমি খুঁজে পাচ্ছি না। তুমি কি ধানক্ষেতে নাকি রাস্তায় মাটি কাটছ? নাকি ঘরের চালে ছাউনি দিচ্ছ? বাবা গো-তুমি কেন এভাবে হারিয়ে যাও। তখন ভেজিয়ে রাখা দরজাটা ধাক্কা দিয়ে খুলে ঘরে ঢোকে বদরুল আর বাশার।
ওমা তুই তো ঘরেই আছিস। তবে কথা বলিস না কেন? কতক্ষণ তোকে ডাকাডাকি করলাম। জোরেইতো ডাকলাম।
আমার ইচ্ছে হয়নি সাড়া দিতে। ডাকলেই উত্তর দিতে হবে নাকি?
জানি তো তুই এমনই। এভাবে থাকলে একদিন তুই সাইকিক হয়ে যাস কি না সেই ভয় পাই। এত চুপচাপ কি করে থাকিস? তোর মনে কি অনেক দুঃখ?
না। দুঃখ আবার কী! এই সব আমি বুঝি না। দুঃখ-ফুঃখ আমার ধাতে নাই। বোগাস।
ন্যাকা। প্রেমে পড়লে বুঝবি। প্রেমিকা তোর গায়ের চামড়া উঠিয়ে ছাড়বে। তখন বুঝবি শরীরের হাজার হাজার ফুটো দিয়ে দুঃখ ঢুকে যাচ্ছে।
প্রেমে চটকি খেলে বুঝব, নইলে বুঝব কেন? সবই গা-সওয়া। ভাবিস না আমার কিছু হবে।
বেশি কথা বলিস। চুপ থাক বেটা।
এই না বললি, আমি কথা বলি না।
বাশার ওকে ঘুষি দেখায়। ও কিছু বলে না। ও জানে বন্ধুরা ওর সঙ্গে এমনই করে। বন্ধুদের নানা প্রশ্নের সামনে দাঁড়াতে হয় ওকে। কখনো উত্তর দেয়। কখনো চুপ করে থেকে এড়িয়ে যায়। নানা কথা উড়িয়ে দিয়ে আকাশে হাউইবাজি দেখে। ভাবে, বেঁচে থাকা দারুণ একটি খাল। সেই খালের স্বচ্ছ জলে ভেসে বেড়ায় তিতপুঁটি। সে পুঁটির আঁশে লাল দাগ জ্বলজ্বল করে। সেই লাল রঙের সঙ্গে হারিয়ে যাওয়া শৈশব-কৈশোর মিশে থাকে। আসলে জীবন কাটানোকে উপভোগ করতে শিখতে হয়। শিখতে না পারলে বেঁচে থাকার নিঃসঙ্গতা উপভোগ করা যায় না। বিশ্ববিদ্যালয়ে ভর্তি হওয়ার পরে ও একটি ক্যামেরা কিনেছে। ক্যামেরায় ছবি তুলে ভরে রাখে। এটাও হারিয়ে যাওয়া বিষয়ের প্রতিবিম্ব, আয়নার মতো। যেদিকে তাকালে নিজের সময়কে দেখা যায়। ও ক্যামেরা নিয়ে ঘোরে। নতুন জায়গা এবং বিষয় খোঁজে।
খুঁজতে খুঁজতে শুনতে পায় মায়ের ডাক, ওসমু পান্তা খাইতে আয়। পুঁটি মাছের তরকারি রানছি।
তুমি তো জান আমি পুঁটি মাছ খাই না। ওই মাছ আমার দেখার জন্য। ছোট খালের পানিতে ভেসে বেড়ায়। আমি খালে নামলে ওগুলো হারিয়ে যায়। আমি আর খুঁজে পাই না।
কই গেলি ওসমু? তোর থালায় পান্তা বাড়ছি।
আমি পান্তা খাব না মাগো। আমি গরম ভাতে ঘি মাখিয়ে খাব। তোমার নিজের হাতে বানানো ঘি, তুমি কিন্তু আমাকে বলবে না যে তোমার বাড়িতে গরু নেই।
ওসমু কোনহানে গেলি রে? আমি তো বইসা আছি।
তুমি আমাকে ওসমু নামে ডাকবে না। পুরো নামে ডাক।
আমার ওসমান আলী কোনহানে গেলি?
আমি তিতপুঁটি ধরতে এসেছি। এখনো একটাও পাইনি। এগুলো যে কোথায় লুকিয়ে থাকে!
ওসমান আলী, ওসমান আলী…
মা আমি একটি ব্যাঙ খুঁজছি।
ব্যাঙ কী করবি রে সোনা? ওরে মোর সোনার পোলা …
আমি ব্যাঙের ডাক শুনব মাগো। ব্যাঙ নিয়ে পৃথিবীর এক মাথা থেকে আরেক মাথায় ঘুরব। ও ডাকতে থাকবে আর মানুষজন আমার দিকে তাকিয়ে বলবে, দেখ দেখ একটা পাগল যাচ্ছে। কেউ ঝোলায় ব্যাঙ নিয়ে পথে হাঁটে? হা হা। আমার হাসি পায়। আমি তো পাগলই হয়ে যাই যখন মা আমাকে পান্তা খেতে ডাকে। আমার মনে হয় পান্তা ভাতের হাঁড়িতে ব্যাঙ থাকে। হাজার রকম ব্যাঙ। সেগুলোর কোনোটাই এক রকম না। কেমন ঘোরের মধ্যে দিনের পাড়ি জমাই সূর্যাস্তের দিকে। তারপর আর একটি দিনের শুরু দেখি। মায়ের সঙ্গে তো আমি এভাবেই কথা বলি। মা আমার সামনে নেই তো কি হয়েছে, আমার বুকের ভেতরের ডাক তো মায়ের জন্য থাকবেই। আমি যেখানে যে অবস্থাতেই থাকি না কেন!
বদরুল বলে, কি রে কি ভাবছিস? আমিতো জানি নিজের সঙ্গে কথা বলতে তুই খুব ভালোবাসিস। চল, ওঠ। চল ঘুরে আসি।
কোথায় যাবি? তোদের সঙ্গে সব জায়গায় যেতে আমার ইচ্ছে হয় না।
ঠিক আছে।
যেদিকে দুচোখ যায় সেদিকে যাই। কোনো জায়গা ঠিক না করে বের হলে সেটা অ্যাডভেঞ্চার হয়।
এসব রোমান্টিক কথা আমার একটুও পছন্দ না। আমার পড়া আছে। এখন বের হব না।
সবাই জানে তুই ফার্স্ট ক্লাস পাবি। তারপর বিশ্ববিদ্যালয়ের শিক্ষক হবি। তোর ভাগ্যের গিঁটটু দেওয়া হয়ে গেছে। আমি হলাম গিয়ে ভ্যাগাবন্ড। কোথায় গিয়ে যে ঠেকব, কে জানে!
তুই কি থামবি? এসব ফালতু কথা শুনতে মোটেই ভালোলাগছে না।
ওসমান আলী কড়া চোখে তাকায়, যেন ক্রোধের বিশাল ব্যাপ্তি ওর চোখে ভর করেছে।
এমন করে তাকিয়েছিস যেন গিলে ফেলবি? কি দোষ করেছি আমি?
মৃদু হেসে ওসমান বলে, তুই আমার বন্ধু রে। আমার টিউশনিটা তো তুই জোগাড় করে দিয়েছিস। নইলে তো গাঁয়ে ফিরে দিনমজুরি করতে হতো।
যেই মেধা নিয়ে এত দূর এগিয়েছিস তোর আর পিছিয়ে যাওয়ার পথ নেই রে। তোর রাস্তা এখন সামনে। যেতেই থাকবি যেতেই থাকবি। দেখবি তোর পথ আটকে দাঁড়িয়ে কেউ নেই।ওসমান আলী দ্রুত উঠে বদরুলকে জড়িয়ে ধরে। বলে, তুই আমার মায়ের মতো কথা বললি। আমার মায়ের পান্তার হাঁড়িতে ব্যাঙ থাকত। আমি সেই ব্যাঙের ডাক শুনতে পাচ্ছি।
কি বললি, তোর মায়ের পান্তার হাঁড়ি-
আমার মায়ের পান্তার হাঁড়ি আমার মায়ের স্বপ্ন।
আর ব্যাঙের ডাক?
কানামাছি খেলা। কানামাছি ভোঁ-ভোঁ যারে পাবি তারে ছোঁ…।
তুই আসলে শালা একটা রংবাজ-বদরুল উঠে ওকে ঠেলে চেয়ারে বসিয়ে দেয়। বসে থাক শালা। তোর কোথাও যেতে হবে না। তোর বুকের মধ্যে হাজার রকম তেপান্তর আছে। তোর বাইরে যাবার দরকার হবে না।
ওসমান আলী চেঁচিয়ে বলে, হবে। হবে। একশোবার হবে।
কোথায় যাবি? তোর কোনো ইচ্ছে-পিচ্ছে আছে বলে তো মনে হয় না।
তোদের সাধ্য নেই আমাকে বোঝার। আমি ঠিক করেছি দেশের পাহাড়ি এলাকায় যাব। পাহাড়-ঝর্ণা দেখব। গাছ-পাখি-ফুল দেখব। খুঁজে দেখব ওখানে আমার শৈশব আছে কি না। শৈশব ফিরে পাবার স্বপ্ন আমাকে ভীষণ কাঁদায়।
বুঝেছি,একাএকা থেকে হাজার রকমের চিন্তা তোর মাথায় ঘোরে। চল বাইরে যাই।
আমি কিছু টাকা জমিয়েছি। দূরে কোথাও যাব।
বদরুল এক মুহূর্ত চিন্তা করে বলে, তোর সঙ্গে আমিও যাব। চল আমরা সাজেক ভ্যালিতে যাব। রাঙামাটির সীমান্ত এলাকা। পাহাড় দিয়ে বর্ডার আছে ওই সীমান্ত এলাকায়। মেঘালয় বর্ডার।
এলাকায় বাড়িঘর আছে না খালি পাহাড়?
বাড়িঘর আছে। ওখানে লুসাইরা বাস করে। চমৎকার জায়গা। ওখানে গেলে ফিরে আসতে মন চায় না।
ঠিক আছে যাব। ওখানে গিয়ে আমি একজনকে খুঁজব।
কাকে? ওখানে তোর কোন জনমের আত্মীয় আছে?
আত্মার আত্মীয় আছে। বেঁচে থাকার আত্মীয় আছে। এখন তুই যা বদরুল। আমি দরজা বন্ধ করব।
বদরুল জানে ও আর কথা বলবে না। এই ওর এক স্বভাব। ঠাস করে নিজেকে গুটিয়ে নিতে পারে। এক অদ্ভুত ছেলে। বদরুলের ভাবনার সঙ্গে তাল মিলিয়ে ওসমান আলী ধড়াম করে দরজা বন্ধ করে। রুমমেট হাসিব দেশের বাড়িতে গেছে। এখন ওর একা থাকার পালা। তারপরও তো বলতে হবে যে জীবন ওর একার নয় সে জীবন ভাগ করবে কার সঙ্গে? ছেড়ে আসা পরিবারের বাইরে ক্লাসের বন্ধুদের সঙ্গে? রুমমেটের সঙ্গে? টিচাররা ওকে ভালোবাসে। ওর পরীক্ষার খাতা নাকি টিচারদের গভীর আনন্দ দেয়। খাতায় লাল কালির দাগ পড়ে না। ও ইতিহাসের ছাত্র। পাশাপাশি ভালোবাসে সাহিত্য ও চলচ্চিত্র। খরচ কুলাতে পারে না বলে সব সিনেমা দেখা হয় না। সব বইও কেনা হয় না। কদিন আগে জহির রায়হানের ‘আরেক ফাল্গুন’ উপন্যাসটি কিনেছে। পড়ে শেষ করা হয়নি। খুব যত্ন করে রাখার জন্য বইটিতে মলাট দিয়েছে ক্যালেন্ডারের পাতা দিয়ে। ধবধবে সাদা মলাটের ওপর লাল কালি দিয়ে নিজের নাম লিখেছে। এক মুহূর্ত থেমে নিজে নিজে বলেছে, আপনি কোথায় আছেন জহির রায়হান? শেষ ঠিকানা কোথায় হলো আমাকে জানাবেন কি? একবার দেখে আসব আপনাকে। দু-চারটে কথা বলব? জিজ্ঞেস করব ‘হাজার বছর ধরে’ উপন্যাসের কথা। হাজার হাজার হাজার বছর ধরে আপনাকে খুঁজতেই থাকবে এ দেশের মানুষ। কারণ সবাইকে সমবেত কণ্ঠে বলতে হবে স্টপ জেনোসাইড।
ও ঘর ফাটিয়ে চিৎকার করে বলে, হ্যাঁ, বলতেই হবে স্টপ জেনোসাইড। শুধু নিজের দেশের জন্য না। বিশ্বজুড়ে সব দেশের জন্য। জেনোসাইড একটি বর্বর সন্ধি। এমন সন্ধির জায়গায় অনবরত থুতু ছিটাতে হবে সবাইকে। ও শুনতে পায় বাইরে থেকে ভেসে আসা গাড়ির শব্দ। ও কান খাড়া করে ভাবে, এটা কি গাড়ির শব্দ নাকি মিলিটারি কনভয়?
আকস্মিকভাবে ও চুপ করে যায়। ওর প্রশ্নের সাড়া দেওয়ার কেউ নেই। ও তো এক শৈশবহীন বালক। কত বয়সই বা হলো ওর? বয়সের হিসাব নিয়ে ও আর মাথা ঘামায় না। ওর বয়স শৈশবে থেমে গেছে বলেই ওর ধারণা। ও এর বাইরে যেতে চায় না। বয়স থেমে থাকুক বা বাড়তেই থাকুক তাতে কি আর আসে যায়। জীবনের হিসাব তো ওর এক বয়সে হয়েই গেছে। ও ঠিক করে আজ ও রাতের ঢাকা দেখতে বের হবে।
ও তো জানে নিঃসঙ্গতা ওর কাছে কোনো শব্দ মাত্র নয়। নিঃসঙ্গতা গল্প, সিনেমা। ইতিহাস, দর্শন। ভূগোল, সমাজবিজ্ঞান। হা হা করে হাসতে হাসতে ঘরের চারদিকে তাকালে ওর মনে হলো এটি একটি আয়নার ঘর। দেয়ালজুড়ে চারদিকে ওর ছবি দেখা যাচ্ছে। কোনো এক অদৃশ্য শিল্পী রঙতুলিতে ফুটিয়ে তুলেছে এই দেয়ালচিত্র। ওকে বেশ সুন্দর দেখাচ্ছে, যেন ভিন্ন কোনো এক দেশের রাজকুমার। ও দশ বছর বয়সী ছোট্ট রাজকুমার। ঝলমলে পোশাকে ওকে অপরূপ দেখাচ্ছে। ও হাততালি দিয়ে নাচতে নাচতে বলছে, বাহ, কি সুন্দর আমার শৈশব। ওকে মায়ের সঙ্গে দেখা যাচ্ছে। মা বলছে, তোর জন্য আজ বিরিয়ানি রান্না হয়েছে। স্কুল থেকে এসে খাবি।
ওর বাবা গরজ আলী বড় একটি পাজেরো গাড়ি ড্রাইভ করে বাড়ি ফিরেছে। গাড়ি থেকে নামতে নামতে ডাইভারকে বলছে, বিকেলে মিটিং আছে। তুমি কোথাও যেও না। গটগট করে ঢুকে যাচ্ছে বাড়িতে। ওর একমাত্র বোন তুষা। স্টেজে গান গাইছে। ও এক পপ-তারকা। হলভর্তি লোক। ওর গানের শেষে করতালিতে ভরে উঠছে হল। শিস বাজাচ্ছে ইয়াংরা। তুমুল করতালি। শব্দ ওকে বিস্মিত করছে। এক সময় শেষ হয় অনুষ্ঠান। ওর বড় ভাই সবুর আলী। বিদেশ যাবে ব্যবসার কাজে। প্লাস্টিক ইন্ডাস্ট্রি করবে। ওকে বলছে, তোর জন্য কী আনব রে? ও বলছে, আমার কিছু লাগবে না। দেশেই তো সব আছে। বিদেশের জিনিসও দেশে পাওয়া যায়। সবুর আলী চোখ গরম করে বলে, তবু বল একটা কিছু। ও একমুহূর্ত ভেবে বলে, আমার জন্য ‘অ্যালিস ইন ওয়ান্ডারল্যান্ড’ বইটা এনো। সবুর আলী দাঁত খিঁচিয়ে বলে, ফুঃ, একটা বই মাত্র। ছেলেটা ভালো কিছু চাইতেও শেখেনি। ও বলেছিল, ভাইয়া বেশি কিছু চাইলে লোভ বাড়ে। আমি লোভ বাড়াতে চাই না। লোভ? এই বয়সে তুই লোভের কি বুঝিস? যেটুকু বুঝি সেটুকুই বলেছি। কাঁচের ঘরের চারদিকে গুমগুম ধ্বনি। ও জানে এই সুদৃশ্য দেয়ালচিত্র ওর জীবন নয়। তবে এমন চিত্র কেন ঘরের দেয়ালে ভেসে ওঠে।
ও নিজের ওপর রেগে উঠে পা দাপায়। ইলেকট্রিসিটি ফেল করে। ও আরো রেগে যায়। মানুষের যন্ত্রণার সঙ্গে রসিকতা! ও বিড়বিড় করে। রাষ্ট্রও অনেক সময় মানুষের যন্ত্রণার সঙ্গে রসিকতা করে। হাঃ, রসিকতা সাপ নিয়ে খেলা। সেটা সব সময় সুন্দর থাকে না। অন্ধকারের রসিকতা বড় তীব্র ভেদ করে অন্তরের অন্তস্থল। ঘুটে কুড়ানির ছেলে ঈশ্বর প্রদত্ত অলৌকিক মেধার জোরে দেশের সর্বোচ্চ শিক্ষাপ্রতিষ্ঠানে এসে পৌঁছেছে। লাইব্রেরি থেকে বই নিয়ে পড়েছে ‘অ্যালিস ইন ওয়ান্ডারল্যান্ড’। তাতে তার হারানো শৈশব ফিরে আসেনি। পাঠের আনন্দ হয়েছে, কিন্তু আত্মার সুখ হয়নি। ইট ভাঙার দিনমজুর মা মরার সময় বলেছিল, মাথায় ইটের বোঝা টাইনা মাজা ভাঙছি রে বাজান, কইলজা ভাঙি নাই। তুই ম্যালা বড় হবি। আল্লাহ তোরে বড় হওয়ার লাইগা দিনমজুরের ঘরে পাডাইচে। তোর তো বেবাক দুনিয়া দেখা লাগব রে চান্দ।
মাগো তুমি নাই তো দুনিয়ায় আমার আর কেউ নাই।
একলা থাইকলে মনের জোর বাড়ে। তোর তো ভাই আছে, বইন আছে। আর মনের জোর আছে। বাজান রে তুই মাথা তুইলা খাড়া। তাইলে আমার ইট ভাঙার খাটনি আর খাটনি থাকব না। হেইডা সোনার মুকুট হইব।
ওহ্ আল্লাহ রে। ওসমান আলি অন্ধকারে হাত বাড়িয়ে আলনা থেকে নিজের হাফ শার্টটা টেনে নেয়। গত বছর ও একটা প্যান্ট একটা হাফ শার্ট পরে বিশ্ববিদ্যালয়ের ক্লাস শেষ করেছে। এ বছর আর একটা প্যান্ট ও শার্ট কেনা হয়েছে। ও শার্ট পরে দরজা খোলে। যারা বারান্দায় চলাফেরা করছে তাদের মোবাইলের আলো খানিকটুকু অন্ধকার কাটিয়েছে। ও ঘরে তালা দেয়। কেউ একজন পাশ থেকে বলে, বেরোচ্ছিস?
হ্যাঁ।
কোথায় যাবি?
দেখি কোনদিকে যাই।
বিশ্ববিদ্যালয়ের এলাকায় তো –
জানি। আন্ধার। আন্ধারেই তো বড় হলাম। আলো আর দেখলাম কই।
তোর সঙ্গে কথা বলে মজা নেই। কথা বলতে বলতে এমন এক জায়গায় চলে যাস যে কথা শুনতে ভালোলাগে না।
ওসমান হাত উল্টে মুখভঙ্গি করে বলে, ভালো না লাগলে শুনবি না। সে জন্য তো কথা বলি না। তোরাই আমাকে কথা বলার জন্য খোঁচাস। গেলাম।
ফিরবি তো? নাকি পার্কে রাত কাটাবি?
দেখি কী করি। তবে তোদের মতো নষ্ট হইনি।
তুই আমাদের হলের গুডি গুডি বয়। এখন পর্যন্ত তো কোনো মেয়ের দিকে আগ্রহ নিয়ে তাকালি না। প্রেমে পড়বি না?
অন্ধকারে কথা মিলিয়ে যায়। কারো কারো পায়ের শব্দ ভেসে আসে কিংবা বেসুরো গলার গান। ওসমান আলী কোনো কিছু গায়ে না মেখে রাস্তায় এসে দাঁড়ায়।
রাত হয়েছে। যানবাহন কমেছে। পায়ে হাঁটা লোকের সংখ্যাও কম। ঘুরে ঘুরে এই শহরটাকে দেখা ওর নেশা। ওর প্রিয় বলতে যদি কিছু থাকে তবে তা এই রাতের শহর। আলো-আঁধারের মগ্নতায় ও নিজের শৈশব খোঁজে একজন মানুষের মাঝে, যিনি একদিন এই শহর থেকে উধাও হয়ে গেলেন। তিনি সেলুলয়েডের ফিতায় নিজের চিন্তা গেঁথেছেন। আবেগ ফুটিয়েছেন। মানুষের সামনে নিজেকে হাজির করে বলেছেন, দেখ আমাকে। কোনো কোনো মানুষের রহস্য এমনই। মানুষ রহস্যের আড়াল থেকে দৃশ্যমান হয়ে উঠলে সেটাই কি তার বড় বৈশিষ্ট্য? ও নিজেকে ওর শৈশব খোঁজা থেকে দূরে রাখতে পারে না। ছেলেরা বলে ভবিষ্যতে ও একটা কিছু করতে পারবে। দেশের মানুষ ওকে চিনবে। ও যেই পরিবেশ থেকে উঠে এসেছে, সেই সেখানেই ওর সামনে মুক্তা বিছানো পথ আছে। ও পারবে উঠতে। কি পারব ও? কতটুকু পারবে? এই ভাবনা মাথায় রেখে ও হাঁটতে থাকে। নীলক্ষেত পার হয়ে আজিমপুর গোরস্থানের সামনে এসে দাঁড়ায়। কবরস্থানের পাহারাদারদের সঙ্গে ওর খাতির জমে উঠেছে। গেটের কাছে গিয়ে দাঁড়ালেই জমিরুদ্দিন এগিয়ে আসে।
কেমন আছেন আলি ভাই? মেলা দিন পরে আইলেন।
আমি ভালোই আছি। তুমি কেমন আছ জমির ভাই?
কালকে আপনের পরীক্ষা নাই। আপনেরে কিছু জিগাইলে ক্যাবল পরীক্ষার কথা কন, বলেই হাসে জমিরুদ্দিন।
কাল আমাদের ছুটি জমির ভাই।
কিসের ছুটি?
বুদ্ধপূর্ণিমা।
বুজলাম না। কিসের লাইগা এই ছুডি হুনি নাই কনুদিন। যাউকগা। কবরস্থানের ভিতরে ঢুইকবেন?
হ্যাঁ, সে জন্যই তো এসেছি।
দিনের বেলায় আইলেন না ক্যান?
ক্লাস থাকে। লাইব্রেরিতে থাকতে হয়। টিউটোরিয়াল লিখতে হয়।
মেলা কাজের কথা কইলেন। আমার মনে অয় কারণটা এই রহম না।
বল, কী রকম।
আপনে যা খোঁজেন তা দিনের বেলা দ্যাহা যায় না।
কথাটা খানিকটুকু ঠিক। সবটুকু না। আমি যা খুঁজি তা আমি কখনো পাব না। সে জন্য রাতে আসি। আসলে দিনরাত আমার কাছে সমান।
তাইলে খোঁজেন ক্যান?
খুঁজি কেন তা তুমি বুঝবে না জমির ভাই। খোঁজা আমার ফিলসফি।
মানে? কি কইলেন? জমিরুদ্দিন রাতের আঁধার ভেদ করে তীক্ষ্ণ শব্দ করে। আশপাশ থেকে একজন বলে, কী হইল রে জমির?
ওসমান জমিরের হাত টেনে ধরে বলে, চলো। ভেতরে যাই।
কোন দিকে যাইবেন? সোজা যামু?
না পশ্চিমে চলো।
ক্যান, পশ্চিমে ক্যান?
ঢাকা শহর থেকে পশ্চিমে আমার বাবা-মায়ের কবর আছে।
এইডার লগে ওইডার সম্পর্ক কি? আপনের কতা বুজাই কঠিন।
আমার কথা তোমাকে বুঝতে হবে না। চলো।
ওসমান গেটের ভেতর ঢুকে হাঁটতে থাকে।
এমুন কইরা খুঁজা কি সহজ কাম?
রাতের অন্ধকারে জমিরুদ্দিনের কণ্ঠস্বর ভেসে যায়। ব্যাঙের ডাক শোনা যায়। থেমে থেমে সে ডাক আসে কবরস্থানের বিভিন্ন জায়গা থেকে। হয়তো ফোকরে কোনো পানি জমেছে। কিংবা ঘাস-লতাপাতার ভেতরে অপেক্ষায় আছে পুরুষ ব্যাঙ। জানান দিচ্ছে তার অবস্থান। ব্যাঙের ডাক শুনে এক মুহূর্ত দাঁড়ায় ওসমান। জানে ও কোনো ব্যাঙ দেখতে পাবে না। অন্ধকার চারদিকে কিংবা অন্ধকার না থাকা, অন্ধকারই তো ওর জীবনে আলো-কোথাও কিছু যায় আসে না। কবরের মাঝখানের রাস্তা দিয়ে হাঁটতে হাঁটতে বাউন্ডারি ওয়ালের কাছে আসে ওসমান। দেখতে পায় দেয়ালের গায়ে হেলান দিয়ে পা ছড়িয়ে বসে আছে জলফু। এই কবরস্থানেই ওর সঙ্গে পরিচয় হয়েছে। ও এক কিশোর বালক। কথা শুনে মনে হয় পনেরো কিংবা ষোল বছর বয়স হবে। বেশিও হতে পারে। ওসমান এসব নিয়ে ভাবে না, ভাবে কৈশোরের ছোঁয়ায় ওকে অনেক কাছের মনে হয়, যেন ওর নিজের কৈশোরের ছোঁয়া আছে ওর ভেতরে। পার্থক্য যেটুকু সেটা হলো জলফু স্কুলে যায় না, আর ও নিজে স্কুলে ফার্স্ট হওয়ার কারণে লেখাপড়ার জগতে ঢুকেছিল। টিচারদের শাসনে ফঁকি দেয়ার সুযোগ ছিল না। টিচাররা ভাবতেন ওকে দিয়ে স্কুলের সুনাম বাড়াবেন। ও নিজেও ততোদিনে পড়ালেখায় ডুবে গিয়েছিল। ভেবেছিল, পড়ালেখার দুনিয়া নিজের ঘরে পাওয়া মানে পুরো দুনিয়া পাওয়া। ও জলফুর সানে এসে দাঁড়ায়। ও ঘাড় কাত করে মাথা হেলিয়ে রেখেছে। ওসমান ওকে সবুজ ব্যাঙ ডাকে। ওসমানকে দেখে আজ ও উঠে দাঁড়ায় না। নড়েও না। হাত বাড়ায় না। বলে না, আজ পেট ভরে ভাত খেয়েছি। কবর খুঁড়ে ভালোই টাকা পেয়েছি। দুই থালা ভাত আর দুই থালা গরুর গোশত জম্পেস খাওয়া।
ওসমান আশপাশে তাকায়। জমিরুদ্দিন নেই। আজ ওর পিছু পিছু আসেনি। পেছন থেকে কখন কেটে পড়েছে ও তা টের পায়নি। বলেওনি যে আমি কাজে যাচ্ছি আলী ভাই। ওসমান গিয়ে জলফুর পাশে বসে।
কথা বলছিস না যে জলফু? মনে হচ্ছে তুই আমাকে দেখতেই পাসনি।
দেখতে পাব না কেন, একশোবার পেয়েছি। আমি ইচ্ছ করে আপনার দিকে তাকাইনি। আপনি তো আমাকে খুঁজতে আসেননি।
তা তো আসিনি। তবু তোর সঙ্গে আমার দেখা হয়ে গেল।
কপাল। জলফু চেঁচিয়ে বলে, কপালে থাকলে যা হবার তা তো হবে। এ্যাঁ-
চেঁচাচ্ছিস কেন? তোর কি হয়েছে রে সবুজ ব্যাঙ?
চেঁচাইনি। এটা আপনার সবুজ ব্যাঙের ডাক। ব্যাঙ খোঁজেন আর ব্যাঙের ডাক বোঝেন না।
তোর কি মন খারাপ জলফু? আমার সঙ্গে এমন ঠাস ঠাস কথা বলছিস কেন?
হ্যাঁ আমার মন তো খারাপই, অনেক খারাপ। অনেক মন খারাপ।
আজ কয়টা কবর খুঁড়েছিস?
তিনটা। আমার বয়সী একটি মেয়ের বাবা মরে গেছে। মেয়েটি খুব কাঁদছিল। মনে হয়েছিল মেয়েটিকে বুকে টেনে বলি, কাঁদিস না রে। আমারও বাবা মরে গেছে। অ্যাকসিডেন্টে। তখন আমার বয়স ছিল ছয় বছর।
মেয়েটিকে এই কথা বলতে পারিসনি দেখে কি তোর মন খারাপ? সব কথা সবাইকে বলা যায় না। মনে অনেক কথা আসবে সেসব কথা মনের ভেতরেই রাখতে হবে। উপায় নেই।
উপদেশ দেন কেন আলী ভাই? পড়ালেখা বেশি শিখি নাই। কিন্তু অনেক কিছু বুঝতে পারি। কবর খোঁড়ার কাজ করে যেই ছেলে সে কি করে ক্লাস নাইনে পড়া মেয়েকে এমন কথা বলবে? এটা আমিই জানি। আপনাকে বলে দিতে হবে না।
আমি তো জানি যে তুই একজন পন্ডিত।
পন্ডিতই। দেখে দেখে শিখেছি। দেখতে দেখতে বুড়ো হয়ে গেছি।
ওসমান হা হা করে হেসে ওঠে। হাসতে হাসতে বলে, তুই দশটা বুড়ো ব্যাঙ।
আপনার হাসিও ব্যাঙের ডাকের মতো লাগছে।
তাহলে আমি তোর গুরু। নাকি রে?
এবার জলফু হা হা করে হাসে। হাসতে হাসতে উঠে দাঁড়ায়। ওসমানের পায়ে হাত দিয়ে সালাম করে বলে, ভালো আছেন আলী ভাই?
ভালো তো আছি। বেশ ভালো আছি।
আজকে কবরস্থানে কেন এসেছেন?
একজন প্রিয় মানুষকে খুঁজতে।
আমি জানি আপনি কাকে খুঁজতে এসেছেন। তাঁর নাম জহির রায়হান। আপনার কাছ থেকে শুনেছি তাঁকে আপনি কোনো দিনও পাবেন না।
পাব। পাব রে পাব। তুই বেশি ডেঁপোমি করিস না।
আবার হো হো হাসিতে নিজেকে মাতিয়ে তোলে ছেলেটি। কবরস্থানে রাতের অন্ধকারে হাসা যায় না, এমন ধারণাই সবার। কিন্তু ওসমানের মনে হয় প্রিয়জনের সঙ্গে তো হাসা যায়। তাদের অনুভব যদি বুকের ভেতর ঝড় তোলে তাহলে মৃত্যুকে সত্য মেনে হাসা যাবে না কেন? মৃত্যু তো জীবনের সত্য। আমার মা নেই, বাবা নেই- তাদের জন্য আমার ভালোবাসা আছে, হাসি-আনন্দ আছে। তাদের জন্য সবটুকুই আমার দুঃখ না। এই সিদ্ধান্তে আসার সঙ্গে সঙ্গে ওসমানও হো হো হাসিতে যুক্ত হয় জলফুর সঙ্গে। এক সময় জলফু জিজ্ঞেস করে, আপনি হাসছেন কেন?
হেসেই আমার মাকে ভালোবাসার কথা বললাম। মা না হলে আমি এত দূর আসতে পারতাম না।
এই কবরস্থানে আপনের মা নাই।
তাতে কী, মা যে কবরেই থাকুক না কেন, আমার হাসি শুনতে পাবে।
আর যে মানুষটিকে আপনি খোঁজেন তিনিও কি শুনতে পাবেন?
অবশ্যই পাবেন। আমার ভালোবাসাও তাঁর কাছে পৌঁছে যায়। এটুকু বলে থামে ওসমান। তারপর জলফুর বাঁকা মাথা নিজের দিকে ঘুরিয়ে বলে, তোর কি খিদে পেয়েছে সবুজ ব্যাঙ?
আজ আমি দুপুরের পর থেকে কিছু খাইনি। পেট চোঁ চোঁ করছে। মাঝে মাঝে গুড়গুড় শব্দ হচ্ছে পেটের ভেতরে।
ব্যাঙ ডাকছে মনে হচ্ছে? আমারতো মনে হচ্ছে আমি তোর ভেতর থেকে ব্যাঙের ডাকই শুনতে পাচ্ছি।
খিদে ব্যাঙ হয়ে ডাকছে। হি-হি করে হাসে জলফু। ওর হাসি শুনে ওসমানের মন স্নিগ্ধ হয়ে যায়। কবরস্থানের নীরব স্নিগ্ধতায় ওর প্রবল টান আছে। জলফু ওর সঙ্গে থাকা আর এক ধরণের অনুভব। ওসমান ওকে খুব পছন্দ করে, মনে হয় কবরস্থানের ওই একমাত্র জীবিত মানুষ।
ওর মাথায় হাত রেখে বলে, তোর খিদে ব্যাঙ হয়, ভালোই বলেছিস। গুড বয়, আমার সবুজ ব্যাঙ। তুই এখানে কিছুক্ষণ বসে থাক। আমি তোকে ভাত খাওয়াব। আমি কবরস্থান ঘুরে আসি।
কতক্ষণ লাগাবেন? আপনার তো অনেক সময় লাগে। যদি রাত দুপুর হয়ে যায়?
যেতে পারে। দুপুর রাতেও রেস্টুরেন্টে খাবার পাওয়া যায়। এসব রেস্টুরেন্ট রাতজাগা মানুষের জন্য খোলা থাকে। ওদের হাঁড়িতে যা থাকবে খেয়ে শেষ করে ফেলবি।
হাঁড়ি ভর্তি থাকলে?
এত রাতে হাঁড়ি ভর্তি থাকবে না।
গেটের দিকে যাই। আপনি কবরস্থান ঘুরে আসেন আলী ভাই।
কোথায় যাবি? দূরে কোথাও যাবি না তো?
ওসমানের প্রশ্নের উত্তর না দিয়ে ও হনহনিয়ে হেঁটে যায়। ওসমান ওর পেছনে পেছনে হাঁটতে হাঁটতে ভাবে, ছেলেটি এমনই। স্মার্ট এবং স্পষ্ট বক্তা। এই মুহূর্তে ও ওসমানের প্রশ্নের উত্তর দেওয়ার প্রয়োজন মনে করেনি। ভবঘুরে ছেলেদের জীবনে প্রশ্ন এবং উত্তর কোনো সমাধান নয়। ওরা নিজের ইচ্ছেমতো নিজেকে তাড়িয়ে নিয়ে বেড়ায়। ওর বাবা-মা-ভাইবোন কামারাঙ্গীরচরে থাকে। ও বেরিয়ে এসেছে বাড়ি থেকে। ওসমানকে বলেছে, ঘরের চেয়ে পথই ভালো। পথে থাকলে পথ ঘর হয়। না হলে অন্য জায়গা। যেমন এই কবরস্থান কিংবা পার্ক কিংবা ফুটপাথ কিংবা ওভারব্রিজ কিংবা ফ্লাইওভার। যেখানে খুশি সেখানে। ঝড়-বৃষ্টি-শীত-গ্রীষ্ম সবই আপন। হা হা হাসিতে নিজেকে ভরিয়ে দিয়ে ওসমানের মুখোমুখি দাঁড়িয়ে বলেছিল, আমার কোনো দিন ঘর হবে না।
ওসমান বলেছিল, বউ চাস না? ছেলেমেয়ে? একটা বিছানা? একটা রান্নাঘর?
হ্যাঁ, চাই। তবে সবার মতো ঘর না।
তাহলে তোর ঘর কী?
মরণ। ওর মুখে মৃদু হাসি।
মরণ? কী বলিস? বুঝতে পারছি না।
আপনি বললে বলতেন মৃত্যু। আমার ঘর মৃত্যু। যে ঘুম আর কোনো দিন ভাঙবে না। ওই ঘরে আমি শুয়ে থাকব।
তারপর হঠাৎ করে বামে তাকিয়ে পাশের কবরের কোণা থেকে একটি ব্যাঙ ধরে ওসমানের চোখের সামনে দুলিয়ে দূরে ছুঁড়ে ফেলে দিল। ওসমান চমকিত হয়েছিল। ভেবেছিল, এমন একটি ছেলের গল্প নিয়ে জহির রায়হান সিনেমা বানাবেন। তাঁকে তো ওর খুঁজে পেতেই হবে।
ও পা বাড়ায় ডানে। খানিকটুকু এগোতেই দেখতে পায় তিনটে নতুন কবর। এর আগে কেউ এই কবরে ছিল। কবরস্থান শুরুর সময় থেকে এখন পর্যন্ত কতজন আছে এখানে? ওসমান মাথার ওপর হাত রেখে দাঁড়িয়ে থাকে। কোন কবরটি আপনার প্রিয় জহির রায়হান? আমি এখন আজিমপুরে। আমি জানি আপনার বেঁচে থাকার শেষ জায়গা ছিল মিরপুর। তারপর আপনি কোথায় গেলেন সে খোঁজ আর পাওয়া যায়নি।
ওসমান এটুকু ভেবে নিজের সিদ্ধান্তে আসে। ভাবে তিনি সর্বত্র আছেন। এমনকি ভবঘুরে জলফুর মস্তিষ্কেও। ওর চেতনার মধ্যমণিতে। ওর মেধার সরোবরে কিংবা সমুদ্রের মতো বিশাল জগতে যেখানে জলফু মানব-সম্পর্কের বাইরের ছেলে হয়ে যায়। ওর ভেতরে একা থাকার কনসেপ্ট ডেভেলপ করে। সে কনসেপ্ট সামাজিক নয়। সমাজের বাইরের দলছুট চিন্তা। তবু জলফুর মতো কেউ কেউ এভাবেই জীবনের পৃষ্ঠা ভরাতে চায়। ওকে জিজ্ঞেস করলে ও বলবে, মানুষ তো মায়ের পেটে একাই থাকে। বের হয় একা একা। তার সঙ্গে তো আর কেউ বের হয় না।
ওসমান ওর এমন ধারণাকে ভেঙে দেয় না। ভাবে, সামাজিক বন্ধনে অন্যরকম মানুষ না থাকলে বন্ধন একপেশে হয়ে যেত। যেমন ছাত্রদের সবাইকে ওর ভালো লাগে না। বড় একরকম মনে হয়। তার চাইতে অনেক বৈচিত্র্যময় জলফুর মতো বালকেরা। বেঁচে থাকাকে হাতের মুঠোয় নিয়ে বলের মতো ছোঁড়ে-ধরে কিংবা মাটিতে গড়িয়ে দেয়। কৈশোর ছাড়িয়ে তারুণ্যের পথে যেতে শুরু করা এমন একটি ছেলের সঙ্গে পরিচিত হওয়ার জন্য নিজেকে ভাগ্যবান মনে করে। ও হেঁটে যায় কবরস্থানের সরু পথে। মাথার ওপরে নানা ধরনের গাছের ডালপালার বিস্তার আছে। ছুঁয়ে দেয় ওর মাথা। এই স্পর্শও বেশ লাগে। ভাবে, মায়ের হাত কি? ওর হারানো শৈশবে মায়ের এমন একটা হাত ছিল। অনবরত মাথা ছুঁয়ে রাখত সে হাত – সেটা ডান না বাম হাত তা ও জানত না। ছুঁয়ে থাকাটাই আনন্দের ছিল। এখন মনে হয় কখনো ডান হাত থাকত, কখনো বাম। হাত ছিল অদৃশ্য অঙ্গ-মায়ের সেই হাত কখনোই তার নিজের চোখের পানি মোছায়নি। ওর মাথার ওপর মায়ের দুই হাতই ছিল। সে জন্য সেই হাত আর কোনো কাজে নড়েনি, নিজের চোখের পানি মোছার জন্যও না।
তখন ওর নিজের চোখেই পানি আসে। ও দুই হাতে পানি মোছে। হাঁটতে হাঁটতে আরো খানিকটুকু এগিয়ে গেলে ওর মনে হয় – ওর মা হুরমুতুন বানুও একটি সিনেমার চরিত্র হতে পারত। একজন ইটভাঙা দিনমজুর যার হাত আছে, তবু সেই হাত নেই। এমন এক মানসিক অবস্থায় মৃত্যুর কথা ভাবতে ভাবতে বলল, বাবা ওসমু রে তোর কি অইতে সাধ হয় ক আমারে।
সাধ আবার কী? শব্দটি শুনতে বিরক্ত লাগে ওর।
তোর কী অইতে ইচ্ছা অয়। বড় হইয়া কী হইবি?
সিনেমা বানামু। এমুন সিনেমা যে মানষে দেইখা চোখের পানি মুইছতে পারব না। চোখের পানির বান অইব। দুই কূল ভাসানো বান।
সেদিন হুরমুতুন বানু গুনগুনিয়ে কেঁদেছিল। ছেলে কী হতে চেয়েছিল তা সে বুঝতে পারেনি। ও যে বাজারে গিয়ে সিনেমা দেখত সে খবর তার কাছে ছিল। সিনেমা বানানো কারো ইচ্ছা হতে পারে তা হুরমুতুন বানুর মাথায় আসছিল না। নিজেকে বোঝার আপ্রাণ চেষ্টায় তার জান বেরিয়ে যাচ্ছিল। সেই কষ্ট বুকে নিয়ে মরে গিয়েছিল হুরমুতুন, মাত্র দুই দিনের মাথায়। ওসমান আলীর এসএসসি পরীক্ষা ছিল সামনে। মায়ের মৃত্যুতে ওর হারানো শৈশবের বাকিটুকু শূন্য হয়ে গিয়েছিল। বলে দিয়েছিল, ও আর পড়ালেখা করবে না। স্কুলে যাবে না। এসএসসি পরীক্ষা দেবে না। স্কুলের হেডমাস্টার ওর মাথায় হাত রেখে বলেছিলেন, তুই আমাদের স্কুলের গর্ব। মায়ের জন্য কাঁদবি আবার পরীক্ষাও দিবি। তেমন হলে একদিকে চোখের পানি ফেলবি, অন্যদিকে পরীক্ষা দিবি। শুধু খেয়াল রাখতে হবে চোখের পানিতে যেন খাতা ভিজে না যায়। বুঝলি বাবা, বাবা-মা তো সবার জীবনে-ওসমান আলী কাঁদতে শুরু করলে হেডমাস্টার কথা বলেননি আর। ওর হাত ধরে বলেছিলেন, আয় আমার সঙ্গে। তারপর তিনি ওর হাত ধরে বিভিন্ন পথে অনেকক্ষণ হেঁটেছিলেন। কখনো পাকা সড়কে, কখনো মেঠো পথে। কোথাও বসেননি, কোথাও দাঁড়াননি। এমনকি একটি কথাও বলেননি। শেষে ওদের বাড়ির সামনে ওকে ছেড়ে দিয়ে বলেছিলেন, তোর বড় ভাইয়ের কথা শুনবি। ঘরে থাকবি। লেখাপড়া করবি। ভালো রেজাল্ট চাই।
বোর্ডে স্ট্যান্ড করে ভালো রেজাল্টই তো করেছিল ও। সেজন্য এখন ঢাকা ইউনিভার্সিটিতে। পথের ধারে ছিটকে পড়েনি। দিনমজুর থাকতে হয়নি। হলে থেকে পড়াশোনার খরচ চালাতে কষ্ট হয়। মিরপুরে গিয়ে পড়াতে হয় একটি ছেলেকে। ওর বাপের বিত্ত আছে, কিন্তু ছেলের মেধা নেই। গাধার একশেষ। ওসমানের মনে হয় বড় হতে হতে ছেলেটি বখাটে হয়ে যাবে। বাপের টাকা ওকে সর্বনাশের মাথায় চড়িয়ে দেবে। একদিন ছেলেটির বাবাকে ও বলেছিল, শাওনের পড়ালেখায় মনোযোগ নেই। ও পর্নো ছবি দেখতে ভালোবাসে। আমাকেও দেখতে বলে।
তাতে তোর কি রে শুয়োরের বাচ্চা। আমার ছেলে যা খুশি তা করবে। একটা ভ্যানচালকের ছেলে তার আবার বড় বড় কথা। খবরদার আমার ছেলেকে যদি কিছু বলবি তো তোর দাঁত ফেলে দেব। মনে থাকে যেন।
ওই ভর্ৎসনার সময় ও মাথা নিচু করে দাঁড়িয়েছিল, ভ্যানচালক বাবার মর্যাদার কথা ভাবেনি। মাথা সোজা করে বলেনি, ভ্যান চালায় তো কী হয়েছে, তিনি মানুষ হিসেবে অনেক বড়। কারো ক্ষতি করেননি। কারো টাকা মেরে দেননি। ভর্ৎসনা করে লোকটি চলে গেলেও চুপ করে দাঁড়িয়েছিল ওসমান আলি। দেখেছিল ঘরের দেয়ালজুড়ে আয়নায় ওর নিজের ছবি। সেই ছবিতে ফুটে আছে শৈশবে ইটের ঝুড়ি মাথায় নিয়ে হেঁটে যাওয়া ছেলে। কৈশোরে ভ্যান চালিয়ে চলে যাওয়া একটি ছেলে। যৌবনে কবরস্থানে খুঁজতে আসা একজন শহীদের অপেক্ষায় দাঁড়িয়ে থাকা একটি ছেলে।
অস্পষ্ট হয়ে আছে ফেলে আসা দিনের ছবি। কত ধরনের ছবি যে তার, সবগুলোর আকার বোঝা যায় না। সেখানে দাঁড়িয়ে নিজেকেই বলেছিল, তুমিও একটি নষ্ট ছেলে। তুমি যাকে পড়াও তার চেয়েও বেশি খারাপ – এত কথা শোনার পরেও যে ছেলে ওই লোকের ঘরে টিউশনি করে, সে তো নষ্ট ছেলেই। এখন এই কবরস্থানে দাঁড়িয়ে মনে হয় শাওন কতটুকু নষ্ট হয়েছে তার চেয়ে ও বেশি নষ্ট। কারণ ঢাকা বিশ্ববিদ্যালয়ে পড়ার খরচ চালাতে হবে। সে জন্য ওই বাড়ির ছেলেটিকে পড়ানোর কাজ ছেড়ে চলে আসতে পারেনি। অনিশ্চিত ভবিষ্যতের দায় কাঁধে নেওয়া সহজ মনে হয়নি। যার জীবন থেকে শৈশব হারায় তার সাহসও কি দমে যায়? নিজের কাছে এই প্রশ্নের উত্তর নেই ওর। এই প্রশ্নের উত্তর ও খুঁজবে না। যার দ্রুত সমাধান নেই তার উত্তর খোঁজার দরকার নেই। একদিন ওই লোকের ঔদ্ধত্যের জবাব দিয়ে আসবে। সময়ের অপেক্ষা মাত্র।
ও সব ভাবনা ঝেড়ে দ্রুত পায়ে সামনে এগিয়ে যায় – জহির রায়হান কদিন আগে আমি যে সিনেমাটি দেখেছি তার নাম ‘হোটেল রুয়ান্ডা’। রুয়ান্ডার গণহত্যার পটভূমিতে তৈরি। আপনি নির্মাণ করেছিলেন ‘স্টপ জেনোসাইড’, তুলে ধরেছেন বাংলাদেশের মুক্তিযুদ্ধের সময় গণহত্যার কথা। মানুষের ইতিহাস সংলগ্নতা মানুষকে কাছে আনে। মানুষের শিল্পবোধ সেই ইতিহাসকে মূর্ত করে। আমি আপনাকে খুঁজছি জহির রায়হান। কোথায় আছেন এখন? ওসমান আলী পুরো কবরস্থান ঘুরে আবার নিজে নিজে কথা বলে, আমি আপনার সঙ্গে ‘আমার ভাইয়ের রক্তে রাঙানো…’ গানটি গাইতে চাই। শহীদ বরকত এই কবরস্থানে আছেন। আমি তাঁর কবরের পাশে এসে দাঁড়িয়েছি। খুঁজছি এই গানের গীতিকারকেও। তিনিও হারিয়েছেন। কোথাও নেই তাঁর কবর। তিনি একজন অমর সুরকার। শহীদ আলতাফ মাহমুদ।
ওসমান আলী ইলেকট্রিক বাতির আধো অন্ধকারে নিঃশব্দে দাঁড়িয়ে থাকে। সময় এখানে কলমের খোঁচা মাত্র নয় যে টান দিলেই খাতার সাদা পৃষ্ঠায় ঢাকা পড়ে যাবে। সময় এখানে ধারাবাহিকতা এই মুহূর্তে শহীদ বরকত থেকে আলতাফ মাহমুদ-জহির রায়হান। একাত্তরের গণহত্যা থেকে রুয়ান্ডার গণহত্যা। আরো হাজার হাজার বছরের ধারাবাহিকতা, যেখানে কেউ আঁচড় টানতে পারে না। স্রোত রুদ্ধ করতে পারে না। ওসমান আলী কবরের পাশে বসে বলে, আপনি ভালো আছেন তো শহীদ করকত? কোথায় আছেন? পুরো বাংলাদেশের সবখানে। আপনি তো এক জায়গার মানুষ মাত্র নন। আপনি দেশের দেশের মানুষের। ওর মাথার ভেতরে রুদ্ধ আলোর ঝলকানি। ‘হোটেল রুয়ান্ডা’ সিনেমার নানা দৃশ্য মাথার ভেতরের এক কোনা থেকে অন্য কোনা অতিক্রম করে। ও নিজের ভেতরে সেই জায়গাটি খুঁজতে থাকে। যেখানে খানিকটা স্বস্তি আছে, কিন্তু খুঁজে পাওয়া কঠিন।
