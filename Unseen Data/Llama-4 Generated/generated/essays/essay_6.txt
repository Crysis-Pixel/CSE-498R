শিক্ষাই জাতির মেরুদণ্ড। জাতির শ্রীবৃদ্ধি ও উন্নতির জন্য শিক্ষার কোনো বিকল্প নেই। শিক্ষা মানুষের জীবনকে সুন্দর ও সার্থক করে তোলে। সঠিক শিক্ষায় শিক্ষিত হয়ে মানুষ আদর্শ নাগরিক হিসেবে গড়ে ওঠে। আর আদর্শ নাগরিকরাই দেশ ও জাতির শ্রীবৃদ্ধি সাধন করে। তাই জাতীয় উন্নয়নের জন্য শিক্ষা ব্যবস্থার গুরুত্ব অপরিসীম। একটি দেশকে উন্নতির ক্রমবর্ধমান পথে ধাবিত হতে গেলে সেই দেশের জনগণকে অবশ্যই শিক্ষিত হতে হবে। আর এই শিক্ষিত হতে হবে প্রকৃত শিক্ষায় শিক্ষিত হয়ে। মানুষের জীবনকে সঠিক পথে পরিচালিত করতে ও মানবিক গুণাবলি অর্জনে যে শিক্ষা সহায়ক ভূমিকা পালন করে তাই প্রকৃত শিক্ষা। বর্তমানে আমাদের দেশের শিক্ষা ব্যবস্থা নিয়ে অনেকেই অনেক কথা বলেন। শিক্ষিত বেকারদের হাহাকার আমাদের চোখে আঙুল দিয়ে দেখিয়ে দেয় আমাদের শিক্ষা ব্যবস্থার ত্রুটিগুলো। আমাদের দেশে শিক্ষার হার বেড়েছে ঠিকই, কিন্তু প্রকৃত শিক্ষার হার বাড়েনি। রাষ্ট্রের উন্নতির জন্য চাই সুশিক্ষা। আর এই সুশিক্ষা অর্জনের জন্য দরকার সুষ্ঠু শিক্ষা ব্যবস্থা। সুষ্ঠু শিক্ষা ব্যবস্থার অভাবে আজ আমাদের দেশে তরুণ শিক্ষিত বেকারের সংখ্যা বৃদ্ধি পাচ্ছে। শিক্ষিত হলেই মানুষ প্রকৃত মানুষ হয়ে ওঠে না। জীবন ও জগতের কল্যাণে মানুষকে সঠিক পথে পরিচালিত করতে যে শিক্ষার ভূমিকা অপরিসীম সেই শিক্ষাই হচ্ছে প্রকৃত শিক্ষা। সর্বশেষে বলা যায়, বর্তমান সময়ে আমাদের দেশে যে শিক্ষা ব্যবস্থা চালু রয়েছে তা আমাদেরকে প্রকৃত শিক্ষা থেকে বিচ্যুত করছে। এই শিক্ষা ব্যবস্থার পরিবর্তন করে এমন একটি শিক্ষা ব্যবস্থার প্রচলন করতে হবে যাতে করে আমাদের দেশের মানুষ প্রকৃত শিক্ষায় শিক্ষিত হয়ে দেশ ও জাতির কল্যাণে এগিয়ে আসবে। তবেই আমাদের দেশের সার্বিক উন্নয়ন সম্ভব হবে।