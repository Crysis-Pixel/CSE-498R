আমাদের প্রিয় জন্মভূমি বাংলাদেশ। এদেশের সঙ্গে আমাদের নাড়ির সম্পর্ক। মায়ের সঙ্গে সন্তানের যে সম্পর্ক, মাটির সঙ্গে দেশবাসীর তেমনই সম্পর্ক। এদেশের মাটিতে জন্মগ্রহণ করে আমরা ধন্য। এদেশের সবকিছু আমাদের ভালো লাগে। এদেশের মাটি, এদেশের জল, এদেশের আকাশ-বাতাস সবই আমাদের কাছে অতি প্রিয়। হাজার বছর ধরে এদেশের মাটিতে বেঁচে আছে আমাদের বাঙালি সংস্কৃতি। সেই সংস্কৃতির পেছনে আছে ইতিহাসের স্মৃতি ও ঐতিহ্য। এ স্মৃতি ও ঐতিহ্যকে আকড়ে ধরেই বেঁচে থাকে একটি জাতি।

বাংলাদেশ ছোট্ট একটি দেশ। এ দেশের পাশেই ভারতের বিশাল জনগোষ্ঠী আমাদের প্রতিবেশী। এদেশের ছিল উর্বর মাটি ও প্রচুর ধনসম্পদ। এদেশে সহজেই ধনী হওয়া যায় বলে এদেশের ওপর অনেকের লোভ ছিল। হানাদারেরা বার বার এদেশ আক্রমণ করেছে। এদেশের মানুষের জীবন অতিষ্ঠ হয়ে উঠেছে বার বার। তবু দেশপ্রেমের টানে বার বার আমরা আক্রমণকারীদের বিরুদ্ধে রুখে দাঁড়িয়েছি। পলাশী যুদ্ধের পর ইংরেজরা বাংলা, বিহার ও উড়িষ্যার শাসনক্ষমতা দখল করে। শুরু হয় ইংরেজ শাসন। ইংরেজ আমলে আমাদের কৃষক শ্রমিক মজুর সবাই ইংরেজদের অত্যাচারে অতিষ্ঠ হয়ে ওঠে। শোষণের বিরুদ্ধে, অত্যাচারের বিরুদ্ধে আমাদের ছিল তীব্র প্রতিবাদ। তিতুমীর, ফকির মজনু শাহ্, হাজী শরিয়তুল্লাহ্রা ইংরেজদের বিরুদ্ধে যুদ্ধ করেছেন। তারপর শুরু হয় নীলচাষ বিরোধী আন্দোলন। এরপর কৃষক-প্রজা আন্দোলন। শোষণের বিরুদ্ধে এদেশের মানুষ সব সময়ই প্রতিবাদ করেছে।

এরপর আসে ১৯৫২ সালের ভাষা আন্দোলন। এর মধ্য দিয়ে আমরা অর্জন করি আমাদের প্রাণের ভাষা বাংলা। এরপর একে একে আসে ১৯৬৬-এর ছয় দফা আন্দোলন, ১৯৬৯-এর গণঅভ্যুত্থান, ১৯৭০-এর নির্বাচন ও ১৯৭১-এর স্বাধীনতাযুদ্ধ। পাকিস্তানি হানাদাররা আমাদের স্বাধীনতা কেড়ে নিতে চেয়েছিল। তাঁদের হাত থেকে দেশকে রক্ষা করতে ১৯৭১ সালের ৭ই মার্চ বঙ্গবন্ধু শেখ মুজিবুর রহমান তাঁর ঐতিহাসিক ভাষণে স্বাধীনতার ঘোষণা দেন। এরপর ত্রিশ লক্ষ শহিদের রক্তের বিনিময়ে আমরা অর্জন করি আমাদের স্বাধীনতা। সেই স্বাধীনতার জন্য এদেশের সন্তানেরা সেদিন প্রাণ দিয়েছিল। সর্বকালের সর্বশ্রেষ্ঠ বাঙালি জাতির পিতা বঙ্গবন্ধু শেখ মুজিবুর রহমানের নেতৃত্বে আমরা অর্জন করি স্বাধীন বাংলাদেশ। আমাদের এ স্বাধীনতা অর্জনের পেছনে রয়েছে এদেশের মানুষের ত্যাগ ও আত্মদানের ইতিহাস। দেশের জন্য জীবন উৎসর্গ করার ইতিহাস রয়েছে এদেশে। তাই দেশের স্বাধীনতা ও সার্বভৌমত্ব রক্ষার দায়িত্ব আমাদের সবার। দেশের জন্য প্রাণ দিতে পারার মহৎ গুণ আমাদের সকলেরই থাকা উচিত।