সাহিত্যে ছোটোগল্প একটি জনপ্রিয় শাখা। আধুনিক কালের ব্যস্ত জীবনে মানুষের হাতে আর বেশি সময় থাকে না। ফলে দীর্ঘ সময় নিয়ে উপন্যাস পড়ার আগ্রহ অনেকেরই কমে গেছে। ছোটোগল্প অনেকটা সময়ের সাশ্রয় ঘটায়। এছাড়া ছোটোগল্পের আঙ্গিকে লেখক তার প্রতিপাদ্য তুলে ধরতে পারেন খুব অল্প পরিসরে। ফলে পাঠকও খুব সহজে মূল বিষয়বস্তু সম্পর্কে জানতে পারে। আবার একই সঙ্গে উপভোগ করতে পারে সার্থক ছোটোগল্পের রস। বিশ্বসাহিত্যে অনেক সার্থক ছোটগল্প রচিত হয়েছে। এগুলো আজও পাঠকদের কাছে সমানভাবে প্রিয়। বাংলা সাহিত্যেও রবীন্দ্রনাথ ঠাকুর, শরৎচন্দ্র চট্টোপাধ্যায়, মানিক বন্দ্যোপাধ্যায় প্রমুখ লেখকের হাতে সৃষ্টি হয়েছে অসংখ্য সার্থক ছোটগল্প। তাদের হাত ধরে বাংলা ছোটগল্প একসময় সারা বিশ্বে পরিচিতি লাভ করে। বিশ্বসাহিত্যের সঙ্গে তাল মিলিয়ে বাংলা সাহিত্যও সমৃদ্ধ হয়েছে। ছোটগল্পের ক্ষেত্রে আমরা দেখেছি রবীন্দ্রনাথ ঠাকুর প্রথম জীবনে যে ধরনের ছোটগল্প লিখেছেন পরবর্তী সময়ে তা থেকে সরে আসেন। তার গল্পে নাটকীয়তা বেশি থাকলেও পরবর্তী সময়ে তিনি মনস্তাত্ত্বিক গভীরতাসম্পন্ন গল্প উপহার দেন পাঠকদের। শরৎচন্দ্র চট্টোপাধ্যায়ের ছোটগল্পে নারীপ্রেম ও হৃদয়াবেগের প্রকাশ ঘটেছে। মানিক বন্দ্যোপাধ্যায় বস্তির শ্রমজীবী মানুষের জীবনসংগ্রামের চিত্র অত্যন্ত নিখুঁতভাবে ফুটিয়ে তুলেছেন তার গল্পে। এভাবে বিভিন্ন লেখকের হাত ধরে বাংলা ছোটগল্প সমৃদ্ধ হয়েছে। বর্তমান সময়ে এসেও ছোটগল্প লেখা হচ্ছে প্রচুর। তবে বাংলা সাহিত্যে ছোটগল্পের ভবিষ্যৎ নিয়ে অনেকে প্রশ্ন তুলেছেন। তারা বলেছেন, পাঠক বর্তমানে কম্পিউটার বা মোবাইল ফোনের দিকে বেশি ঝুঁকছে। ফলে টিভি বা মোবাইলের প্রতিযোগিতায় সাহিত্য টিকতে পারবে না। তবে আশার কথা হচ্ছে, স্মার্টফোন বা ট্যাবলেট কম্পিউটারে ই-বুক বা ডিজিটাল পদ্ধতিতে বই পড়ার প্রবণতা বাড়ছে। ফলে বাংলা সাহিত্যে ছোটগল্পের ধারা অব্যাহত থাকবে বলে মনে করা হচ্ছে। আধুনিক প্রযুক্তির সঙ্গে তাল মিলিয়ে বাংলা সাহিত্যের অগ্রযাত্রা অব্যাহত থাকবে বলেই বিশ্বাস।