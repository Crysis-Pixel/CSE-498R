সর্বশেষ বলতে হয়, কপালগুণে যদি আমেরিকার সঙ্গে সম্পর্ক ভালো হয়, তাহলে মার্কিনীরা কিছু টাকা দিয়ে আমাদের এই মেগা প্রজেক্টগুলোকে বিশ্বমানের করবে। তখন হয়তো পদ্মাসেতু দিয়ে ট্রেন চলবে, রামপাল বিদ্যুৎকেন্দ্র দিয়ে বিদ্যুৎ উৎপাদন হবে, পায়রা গভীর সমুদ্রবন্দর দিয়ে মালামাল আমদানি-রফতানি হবে। আর এসবই হবে আমেরিকার দয়ায়। তখন হাতেগোনা কয়েকজন চাটুকার বাদে সবাই বলবে, আমেরিকা আমাদের উন্নয়ন সহযোগী। তখন সরকারের উচ্চ পর্যায় থেকে বলা হবে, আমেরিকা আমাদের বন্ধুরাষ্ট্র। আমাদের জনগণও হয়তো তখন দলে দলে আমেরিকানদের জয়গান গাইবে। তখন কেউ কেউ হয়তো একথাও বলবে, আমেরিকা না থাকলে এদেশের উন্নয়ন হতো না। আমরা তখন দেশের উন্নয়ন নিয়ে গর্ব করব, কিন্তু উন্নয়নের কৃতিত্ব দেব আমেরিকাকে। আর এভাবেই আমাদের আমেরিকাপ্রীতি আবার নতুন করে শুরু হবে।

বর্তমান সরকারের আমলে সরকারপ্রধানসহ মন্ত্রী-পরিষদের বেশিরভাগ সদস্যই উন্নয়নের রূপকথা বলেছেন এবং এখনো বলছেন। সংবাদ সম্মেলন করে, বিভিন্ন সভা-সেমিনারে কিংবা পার্বত্য চট্টগ্রামের কোনো উগ্র উপজাতীয় নেতার সঙ্গে সাক্ষাতের সময়ও উন্নয়নের জয়গান গাওয়া হচ্ছে। তবে দুঃখের বিষয়, এখন পর্যন্ত এমন কোনো সুনির্দিষ্ট উদাহরণ আমাদের চোখে পড়েনি, যেখানে উন্নয়নের ফলে সাধারণ মানুষের জীবনমান উন্নত হয়েছে। উন্নয়নের এমন চমৎকার সব গল্প শুনতে শুনতে যখন ক্লান্ত শ্রোতারা কিংবা পাঠকরা সরকারের কাছ থেকে কিছু জানতে চান, তখন জবাব আসে, 'সবুরে মেওয়া ফলে'। কিন্তু প্রশ্ন হলো, কবে ফলবে? নাকি দীর্ঘ প্রতীক্ষার পর বিনা বাক্যব্যয়ে শুধুই হতাশা ফলবে? তখন আমাদের কী হবে? মেওয়া ফলার আগেই যদি গাছ মরে যায়, তাহলে কী দাঁড়াবে? নাকি মেগা সব প্রজেক্টের মতো 'সবুরে মেওয়া ফলে' কথাটিও এখন শুধুই আলোচনার বিষয়? এখন তো মনে হচ্ছে, কথাটি আমাদের প্রবাদ-প্রবচনের জগতেই ভালো মানায়। আর এজন্যই হয়তো এখন পর্যন্ত আমাদের উন্নয়ন 'গুড গভর্ন্যান্স' বা সুশাসনের অপেক্ষায় আছে।