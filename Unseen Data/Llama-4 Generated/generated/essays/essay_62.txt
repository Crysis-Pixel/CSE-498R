মুক্তিযুদ্ধে বঙ্গবন্ধুর অবদান

বাংলাদেশের স্বাধীনতা যুদ্ধে বঙ্গবন্ধু শেখ মুজিবুর রহমানের অবদান অপরিসীম। তাঁর নেতৃত্বে বাংলাদেশ স্বাধীন হয়েছে। বাঙালিরা তাদের মহান নেতা বঙ্গবন্ধুর ডাকে সাড়া দিয়ে পাকিস্তানি হানাদার বাহিনীর বিরুদ্ধে সশস্ত্র যুদ্ধে ঝাঁপিয়ে পড়ে। সাতচল্লিশে দেশ বিভাগের পর থেকেই পূর্ব পাকিস্তানের বাঙালিরা পশ্চিম পাকিস্তানি শাসকগোষ্ঠীর দ্বারা নানাভাবে বৈষম্যের শিকার হতে থাকে। ১৯৫২ সালের ভাষা আন্দোলন, ১৯৫৪ সালের যুক্তফ্রন্ট নির্বাচন, ১৯৫৬ সালের সংবিধানে বাংলা ভাষাকে রাষ্ট্রভাষা হিসেবে স্বীকৃতিদান, ১৯৫৮ সালের জেনারেল আইয়ুব খানের সামরিক শাসন, ১৯৬৬ সালের ছয় দফা দাবি এবং ১৯৬৯-এর গণঅভ্যুত্থান পূর্ব পাকিস্তানের বাঙালির স্বায়ত্তশাসনের চেতনাকে জাগ্রত করে। এর ধারাবাহিকতায় আসে ১৯৭০ সালের নির্বাচন। এ নির্বাচনে আওয়ামী লীগ বিপুল বিজয় লাভ করে। জবাবে পাকিস্তানের সামরিক শাসকগোষ্ঠী ক্ষমতা হস্তান্তরে টালবাহানা শুরু করে। এ পরিস্থিতিতে ১৯৭১ সালের ৭ই মার্চ ঢাকার তৎকালীন রেসকোর্স ময়দানে (বর্তমানে সোহরাওয়ার্দী উদ্যান) অনুষ্ঠিত জনসভায় বঙ্গবন্ধু শেখ মুজিবুর রহমান ঐতিহাসিক ভাষণ দেন। স্বাধীনতার ডাক আসে তাঁরই মুখ থেকে।

৭ই মার্চের ঐতিহাসিক ভাষণে বঙ্গবন্ধু শেখ মুজিবুর রহমান প্রত্যক্ষ সংগ্রামের ডাক দিয়ে বলেন, এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম। ১৯৭১ সালের ২৫শে মার্চ মধ্যরাতের পর অর্থাৎ ২৬শে মার্চের প্রথম প্রহরে বঙ্গবন্ধু শেখ মুজিবুর রহমান বাংলাদেশের স্বাধীনতা ঘোষণা করেন। এরপর পাকিস্তানের সামরিক বাহিনী এদেশের ঘুমন্ত, নিরস্ত্র বাঙালির ওপর ঝাঁপিয়ে পড়ে। শুরু হয় বাঙালির মুক্তিযুদ্ধ। এ মুক্তিযুদ্ধের মাধ্যমে নয় মাস রক্তক্ষয়ী যুদ্ধের পর ১৯৭১ সালের ১৬ই ডিসেম্বর বাংলাদেশ স্বাধীন হয়।