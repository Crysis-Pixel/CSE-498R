স্বদেশের প্রতি ভালোবাসা সকলেরই থাকার কথা। কিন্তু শুধু কথায় ভালোবাসা প্রকাশ করলেই চলবে না। দেশের জন্য কিছু করার মানসিকতা থাকতে হবে। আমরা যখন ছোট ছিলাম তখন থেকেই বিদ্যালয়ে দেশাত্মবোধক কবিতা পড়ে আসছি। দেশের জন্য কত কবি সাহিত্যিক, বিপ্লবী আত্মত্যাগ করেছেন তার কত ইতিহাস আমাদের সামনে রয়েছে। আমরা যেন সবকিছু ভুলে যাচ্ছি। বর্তমানে সামাজিক যোগাযোগ মাধ্যমের কল্যাণে আমরা দেশাত্মবোধক শব্দটি ব্যবহার করে নিজেদের ফেসবুক প্রোফাইল ছবি আপডেট করাকেই দেশপ্রেম মনে করছি। কিন্তু এভাবে দেশের উন্নতি হবে না। প্রয়োজন দেশের জন্য কাজ করা।

প্রতিটি মানুষের জীবনের সাধ ও সাধ্যের মধ্যে পার্থক্য রয়েছে। সকলের পক্ষে দেশের জন্য অনেক কিছু করা সম্ভব নাও হতে পারে। কিন্তু সাধ্যমতো অবদান রাখা সম্ভব। দেশের উন্নয়নে সবার আগে প্রয়োজন শিক্ষা। আমাদের দেশে শিক্ষার হার খুবই কম। পাশাপাশি শিক্ষার মানও ভালো না। এসব পরিবর্তনে শিক্ষিত মানুষদের এগিয়ে আসতে হবে। স্কুল, কলেজ বা মাদ্রাসায় গিয়ে বিনামূল্যে পাঠদান করা যায়। তবে এতে অনেকেই নিরাপত্তাহীনতায় ভুগতে পারেন। তখন বিকল্প হিসেবে ঘরে বসে অনলাইনের মাধ্যমে শিক্ষার্থীদের পাঠদানের ব্যবস্থা করা যায়। আবার অনেকে আছেন যারা আর্থিকভাবে দরিদ্র। তাদের পক্ষে শিক্ষা গ্রহণ করা সম্ভব হচ্ছে না। এক্ষেত্রে তাদের আর্থিকভাবে সহায়তা করা যায় কিংবা পুরোনো বই, খাতা বা পোশাক দান করা যায়। এছাড়া শুধু শিক্ষা নয় দেশের যেকোনো ধরনের সমস্যা সমাধানে এগিয়ে আসতে হবে। তাহলেই দেশের উন্নতি হবে। আর উন্নত দেশ গঠনে অবদান রাখতে পারলেই প্রকৃত দেশপ্রেমিক হওয়া যাবে।