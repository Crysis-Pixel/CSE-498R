জলবায়ু পরিবর্তন ও বিশ্ব রাজনীতি

জলবায়ু পরিবর্তন বর্তমান বিশ্বের অন্যতম একটি প্রধান আলোচিত বিষয়। বিগত কয়েক দশক ধরে এ নিয়ে চলছে নানা গবেষণা ও আলোচনা। জলবায়ু পরিবর্তন নিয়ে এ আলোচনা এখন শুধু বৈজ্ঞানিক গবেষণার বিষয় নয়, বরং তা হয়ে উঠেছে বিশ্ব রাজনীতির একটি প্রধান ইস্যু। একবিংশ শতাব্দীর শুরু থেকেই জলবায়ু পরিবর্তন নিয়ে বিশ্বজুড়ে যে তোলপাড় শুরু হয়েছে, তা বর্তমানে চরম আকার ধারণ করেছে। ফলে বিশ্বের আবহাওয়া ও জলবায়ুতে যে গভীর ও সুদূরপ্রসারী পরিবর্তন ঘটছে তা নিয়ে বিজ্ঞানীদের মধ্যে কোনো দ্বিমত নেই। তাদের মতে, বিগত শতাব্দীর মধ্যভাগ থেকে মানবসৃষ্ট নানা কর্মকাণ্ডের ফলে পৃথিবীর তাপমাত্রা ক্রমাগত বৃদ্ধি পাচ্ছে। এর প্রভাবে পৃথিবীর জলবায়ুতে নানা ধরনের অস্বাভাবিকতা দেখা যাচ্ছে। বিশ্ব আবহাওয়া সংস্থার রিপোর্ট অনুযায়ী, বিগত এক দশকে বিশ্বের গড় তাপমাত্রা সর্বোচ্চ হারে বৃদ্ধি পেয়েছে। ২০২০ সাল পর্যন্ত বিগত দশকের (২০১০-২০১৯) গড় তাপমাত্রা ছিল শিল্পবিপ্লব পূর্ববর্তী সময়ের (১৮৫০-১৯০০ সাল) গড় তাপমাত্রার চেয়ে ১.০৯ ডিগ্রি সেলসিয়াস বেশি। এমনকি বিগত ২০২০ সালের তাপমাত্রাও ছিল শিল্পবিপ্লব পূর্ববর্তী সময়ের তুলনায় ১.০২ ডিগ্রি বেশি। শুরুতে জলবায়ু পরিবর্তন নিয়ে বৈজ্ঞানিক গবেষণা হলেও ধীরে ধীরে তা হয়ে ওঠে একটি রাজনৈতিক ইস্যু। বিগত ১৯৯০ সাল থেকে জলবায়ু পরিবর্তন নিয়ে জাতিসংঘের নেতৃত্বে বিশ্বজুড়ে আলোচনা শুরু হয়। বিভিন্ন বৈশ্বিক সম্মেলনের মাধ্যমে জলবায়ু পরিবর্তন মোকাবিলায় বিভিন্ন রাষ্ট্র নানা ধরনের অঙ্গীকার ব্যক্ত করে ও নীতি গ্রহণ করে। ১৯৯২ সালে ব্রাজিলের রিও ডি জেনিরোতে অনুষ্ঠিত ধরিত্রী সম্মেলনের মাধ্যমে জলবায়ু পরিবর্তন নিয়ে প্রথম বিশ্বব্যাপী একটা ঐকমত্য তৈরি হয়। এ সম্মেলনের পর থেকে বিশ্বজুড়ে জলবায়ু পরিবর্তন মোকাবিলায় নানা ধরনের পদক্ষেপ গ্রহণ করা হয়। যেমন— গ্রিনহাউজ গ্যাস নিঃসরণ কমানো, নবায়নযোগ্য জ্বালানির ব্যবহার বৃদ্ধি, জলবায়ু পরিবর্তনের বিরূপ প্রভাব মোকাবিলায় বিভিন্ন পদক্ষেপ গ্রহণ ইত্যাদি। এরপর পর্যায়ক্রমে ১৯৯৭ সালে জাপানের কিয়োটোতে কিয়োটো প্রটোকল এবং ২০১৫ সালে ফ্রান্সের রাজধানী প্যারিসে প্যারিস চুক্তি স্বাক্ষরিত হয়। প্যারিস চুক্তিতে বিশ্বের প্রায় দুইশরাষ্ট্র গ্রিনহাউজ গ্যাস নিঃসরণ কমানোর ব্যাপারে অঙ্গীকারাবদ্ধ হয়।

জলবায়ু পরিবর্তন নিয়ে বিশ্বজুড়ে এত আলোচনা ও গবেষণা হলেও তা নিয়ে রয়েছে নানা ধরনের মতবিরোধ। এ মতবিরোধ শুধু বৈজ্ঞানিক গবেষণায় সীমাবদ্ধ নেই, বরং তা নেমে এসেছে রাজনীতির ময়দানে। জলবায়ু পরিবর্তন নিয়ে এ মতবিরোধের কারণে তা নিয়ে বিশ্বজুড়ে তেমন কোনো কার্যকর পদক্ষেপ নেওয়া সম্ভব হচ্ছে না। বরং উন্নত দেশগুলো সবসময় এ বিষয়টিকে এড়িয়ে যাচ্ছে।