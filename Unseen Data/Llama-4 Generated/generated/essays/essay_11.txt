মাতৃভাষা বাংলার গুরুত্ব তাই অপরিসীম। অন্য ভাষার তুলনায় মাতৃভাষায় আমরা আমাদের মনের ভাব সহজে প্রকাশ করতে পারি। মাতৃভাষা আমাদের সহজাত ভাষা। মাতৃভাষার গুরুত্ব বোঝাতে গিয়ে রবীন্দ্রনাথ ঠাকুর বলেন, “মাতৃভাষার পক্ষে যারা অবজ্ঞা প্রকাশ করে তারা স্বজাতির প্রতি অবজ্ঞা প্রকাশ করে, তারা স্বদেশের প্রতি অবজ্ঞা প্রকাশ করে।” প্রকৃতপক্ষে যে ভাষা মায়ের কাছ থেকে পাওয়া যায়, যে ভাষা মায়ের মুখ থেকে শুনে শিশু প্রথম কথা বলা শুরু করে তাই মাতৃভাষা। মাতৃভাষা ছাড়া কোনো জাতি বা দেশ কখনোই তার আপন সত্তা খুঁজে পায় না। মাতৃভাষাই হচ্ছে জাতীয় জীবনের সর্বপ্রকার উন্নতি ও সমৃদ্ধির একমাত্র বাহন।

স্বাধীনতা অর্জনের পরও বাংলাদেশে দীর্ঘ সময় ধরে মাতৃভাষা বাংলাকে অবহেলার শিকার হতে হয়েছে। পাকিস্তান আমলে বাংলাকে রাষ্ট্রভাষার স্বীকৃতিদানে বাঙালিকে দীর্ঘ আন্দোলন সংগ্রাম করতে হয়েছে। মাতৃভাষার মর্যাদা রক্ষার জন্যে বাঙালিকে প্রাণ দিতে হয়েছে। ভাষাশহিদদের আত্মত্যাগের বিনিময়ে অবশেষে মাতৃভাষা বাংলাকে পাকিস্তানের রাষ্ট্রভাষা হিসেবে স্বীকৃতি দিতে পাকিস্তান সরকার বাধ্য হয়েছিল। বাংলাদেশ স্বাধীন হওয়ার পর এদেশে বাংলা ভাষা রাষ্ট্রভাষার মর্যাদা পেলেও বাংলাকে সর্বক্ষেত্রে ব্যবহারের মাধ্যমে মাতৃভাষাকে যথাযথ মর্যাদা দেওয়া হয়নি। সেই সঙ্গে ইংরেজি ও আরবির প্রতি দেখা যায় বাড়তি মনোযোগ। ইংরেজি ও আরবির পাশাপাশি মাতৃভাষা বাংলাকে সমান গুরুত্ব দিয়ে বিচার-বিশ্লেষণ করলে জাতির চিন্তার জগতে নতুন মাত্রা সৃষ্টি হবে এবং জাতীয় জীবনে প্রগতির দ্বার উন্মোচিত হবে। এক্ষেত্রে সকল স্তরের শিক্ষা-প্রতিষ্ঠানে বাংলা মাধ্যমে শিক্ষাদান করতে হবে। প্রশাসন ও বিচার বিভাগসহ সর্বস্তরে বাংলার ব্যবহার নিশ্চিত করতে হবে।