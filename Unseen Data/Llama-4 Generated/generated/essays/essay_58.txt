আমাদের জাতীয় জীবনে বাংলা ভাষার গুরুত্ব অপরিসীম। ইতিহাসের বিভিন্ন পর্বে বাংলা ভাষা আমাদের প্রাণের ভাষা, বাঁচার ভাষা, হাসির-কান্নার ভাষা, সব ভাষা হয়ে উঠেছে। পাকিস্তান রাষ্ট্র সৃষ্টির পর থেকেই এর শাসকগোষ্ঠী আমাদের মাতৃভাষা বাংলাকে উপেক্ষা করতে থাকে। ১৯৪৭ সালে পাকিস্তান রাষ্ট্র গঠিত হওয়ার পর থেকেই এর সংখ্যাগরিষ্ঠ মানুষ তথা পূর্ব বাংলার (পরবর্তীতে পূর্ব পাকিস্তান) মানুষের মাতৃভাষা ছিল বাংলা। পাকিস্তানের সংখ্যাগরিষ্ঠ জনগণের মাতৃভাষা হওয়া সত্ত্বেও পাকিস্তান সরকার বাংলা ভাষাকে পূর্ব পাকিস্তানের রাষ্ট্রভাষার স্বীকৃতি দেয়নি। উর্দুকেই তারা রাষ্ট্রভাষা হিসেবে চাপিয়ে দেয়ার চেষ্টা করতে থাকে। ১৯৪৮ সালের ২১শে মার্চ ঢাকা বিশ্ববিদ্যালয়ে এক সভায় তৎকালীন গভর্নর খাজা নাজিমুদ্দিন উর্দুকেই রাষ্ট্রভাষা করার ঘোষণা দেন। এর প্রতিবাদে পূর্ব পাকিস্তানের জনগণ আন্দোলন শুরু করে। এই আন্দোলনের ধারাবাহিকতায় ১৯৫২ সালের ২৬ জানুয়ারি পাকিস্তানের নতুন প্রধানমন্ত্রী খাজা নাজিমুদ্দিনও উর্দুকেই একমাত্র রাষ্ট্রভাষা করার ঘোষণা দেন। এরপর ভাষা আন্দোলন আরও বেগবান হয়। ২১শে ফেব্রুয়ারি ঢাকায় আন্দোলন চূড়ান্ত রূপ লাভ করে। মাতৃভাষা রক্ষার দাবিতে সেদিন যাঁরা আন্দোলন করছিলেন পাকিস্তানি পুলিশ তাঁদের ওপর নির্বিচারে গুলি চালায়। মাতৃভাষার মর্যাদা রক্ষায় সেদিন জীবন দিয়েছিলেন সালাম, বরকত, রফিক, জব্বার শফিকসহ আরও অনেকে। তাঁদের আত্মত্যাগ আমাদের জাতীয় জীবনে চেতনার উৎস হয়ে আছে। সেই চেতনার বলে আমরা মুক্তিযুদ্ধে অংশ নিয়ে নয় মাস রক্তক্ষয়ী যুদ্ধের মাধ্যমে বাংলাদেশ নামক স্বাধীন রাষ্ট্রের অভ্যুদয় ঘটিয়েছি। আমাদের প্রাণের ভাষা বাংলাকে আমরা রক্ষা করেছি। ভাষার জন্য আত্মদানকারী শহিদদের স্মরণে ১৯৫২ সালের ২৩ ফেব্রুয়ারি রাতে নির্মিত হয় কেন্দ্রীয় শহিদ মিনার। এরপর থেকে প্রতি বছর ২১ ফেব্রুয়ারি শহিদ মিনারে পুষ্পার্ঘ্য অর্পণের মাধ্যমে ভাষাশহিদদের প্রতি শ্রদ্ধা জানানো হয়। দিনব্যাপী চলে নানান সাংস্কৃতিক অনুষ্ঠান। বর্তমানে ২১ ফেব্রুয়ারি শুধু আমাদের জাতীয় জীবনে একটি দিন বা একটি উজ্জ্বল ঘটনাই নয়, তা হয়ে উঠেছে বাঙালির জাতীয় চেতনার প্রতীক। ১৯৯৯ সালের ১৭ নভেম্বর ইউনেস্কো ২১ ফেব্রুয়ারিকে আন্তর্জাতিক মাতৃভাষা দিবস হিসেবে স্বীকৃতি দেয়। সেই থেকে সারা বিশ্বে এদিনটি আন্তর্জাতিক মাতৃভাষা দিবস হিসেবে পালিত হচ্ছে।