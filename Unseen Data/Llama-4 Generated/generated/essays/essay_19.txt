ভাষা মানুষের সভ্যতা ও সংস্কৃতির ধারক ও বাহক। ভাষা ব্যবহারের মাধ্যমেই এক প্রজন্মের অভিজ্ঞতা, কৃষ্টি ও সভ্যতা অন্য প্রজন্মে সঞ্চারিত হয়। তাই তো ভাষা ও জাতির পরিচয় নিবিড়ভাবে সম্পর্কিত। ভাষা আয়ত্ত করে এবং সেই ভাষার সাহিত্যের চর্চা করে এদেশের মানুষ মননশীল জাতিতে পরিণত হয়েছে। এদেশের মানুষ প্রাচীনকাল থেকেই সাংস্কৃতিক ঐতিহ্যের ধারক হয়ে বাঙালি হিসেবে নিজস্বতা অর্জন করেছে। এ পরিচয়ের পেছনে অন্যতম প্রধান নিয়ামক বাংলা ভাষা। মধ্যযুগের বাংলা সাহিত্যে দেখা যায়, কবি-সাহিত্যিকেরা বাংলা ভাষা চর্চার সঙ্গে সঙ্গে বাংলা ভাষার মাধুর্য বৃদ্ধির জন্যে বিভিন্ন বিদেশি শব্দও ব্যবহার করেছেন। ফলে বাংলা সাহিত্য সমৃদ্ধ হয়েছে। বাংলা ভাষায় ব্যবহৃত শব্দগুলোকে উৎপত্তিগতভাবে বিশ্লেষণ করলে দেখা যায়, এ ভাষায় দেশি, বিদেশি এমনকি বহুভাষার শব্দ ঠাঁই পেয়েছে।

এদেশে মুসলমানদের আগমনের পর আরবি, ফারসি ও তুর্কি ভাষার প্রচলন শুরু হয়। এভাবে একসময় বাংলা ভাষা-সাহিত্যে এ বিদেশি ভাষার প্রভাব পড়ে। আর এভাবেই ফারসি, আরবি, তুর্কি, ইংরেজি ও অন্যান্য ভাষার অসংখ্য শব্দ বাংলা ভাষায় প্রবেশ করেছে। ফলে বাংলা ভাষা সমৃদ্ধ হয়েছে। পরবর্তী সময়ে বিভিন্ন আন্দোলনের ফলে বাংলা ভাষা স্বমহিমায় উজ্জ্বল হয়। ভাষার স্বকীয়তা রক্ষার জন্যেই ১৯৫২ সালের ২১শে ফেব্রুয়ারি আন্দোলন সংঘটিত হয়। জীবন দিয়ে ভাষার মান রক্ষা করেন সালাম, বরকত, রফিক, জব্বারসহ আরও অনেকে। তাদের আত্মত্যাগের বিনিময়ে মাতৃভাষা বাংলা ভাষা আজকের অবস্থানে এসেছে। ১৯৯৯ সালের ১৭ই নভেম্বর ইউনেস্কো ২১শে ফেব্রুয়ারিকে আন্তর্জাতিক মাতৃভাষা দিবস হিসেবে স্বীকৃতি দেয়। সেই থেকে সারা বিশ্বে এদিনটি আন্তর্জাতিক মাতৃভাষা দিবস হিসেবে পালিত হচ্ছে। এতে বাংলা ভাষার স্বকীয়তা বিশ্ববাসীর কাছে আরও বেশি পরিচিতি লাভ করেছে।