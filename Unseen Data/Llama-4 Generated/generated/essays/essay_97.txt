ভারতবর্ষে ইংরেজ রাজত্বের ইতিহাসপাঠে অবগত হওয়া যায় যে, ভারতবাসীকে খর্ব ও হেয় করিয়া তাহাদের সর্বপ্রকার স্বার্থ উদ্ধার করা এবং রাজ্যশাসন সুদৃঢ় করাই ছিল ইংরেজ রাজপুরুষগণের অন্যতম প্রধান উদ্দেশ্য। ভারতবাসীকে ইংরেজ রাজপুরুষগণ মানুষ বলিয়া গণ্য করিতেন না, তাঁহারা কুকুর-বিড়ালেরও অধম মনে করিতেন। আর আমরাও বাঙালিরা হীনবীর্য, কাপুরুষ, পরানুকরণপ্রিয় ইত্যাদি বিশেষণে অভিহিত হইয়া আসিতেছি। ইংরেজ আমলের প্রথম দিকে এদেশে ইংরেজ রাজপুরুষগণ যে আমাদের অত্যন্ত ঘৃণার চক্ষে দেখিতেন, তাহা উক্ত আমলের নানা প্রকার ইতিহাস পাঠে বেশ বুঝা যায়। ইংরেজ ঐতিহাসিকগণও তাহা স্বীকার করিয়া গিয়াছেন। ভারতে ইংরেজ রাজত্বের গোড়ার দিকে বাঙালিরা ইংরেজদের নিকট হেয় ও নগণ্য বলিয়া পরিগণিত হইলেও ঊনবিংশ শতাব্দীর প্রথম ভাগ হইতে তাহাদের দৃষ্টিভঙ্গির কিছু পরিবর্তন ঘটিতে থাকে। হিন্দু কলেজের শিক্ষায় শিক্ষিত নব্যবঙ্গীয় যুবকগণের কার্যকলাপ এবং ইংরেজিতে তাঁহাদের সুদক্ষতা ইংরেজ রাজপুরুষগণকে চমৎকৃত করিয়াছিল। ইংরেজিতে বক্তৃতা করিয়া, ইংরেজি ভাবের অনুকরণ করিয়া এবং সাহেবদের মতো সাজ-সজ্জা করিয়া অনেকে ইংরেজ রাজপুরুষগণের মনোরঞ্জন করিতে সমর্থ হইয়াছিলেন। ফলে ইংরেজ শাসকগোষ্ঠীর দৃষ্টিতে বাঙালিরা কিঞ্চিৎ মান-মর্যাদা লাভ করিয়াছিল সন্দেহ নাই। কিন্তু ইংরেজ শাসকশ্রেণির এই মনোভাবের পশ্চাতে যে খানিকটা কৌশল নিহিত ছিল, তাহা বোধ হয় আমাদের ধরিতে বাকি থাকে নাই। শাসকগোষ্ঠী তাহাদের কৌশলে বাঙালির নিকট হইতে তাহাদের মনঃপূত কার্যটি আদায় করিয়া লইতে সক্ষম হইয়াছিলেন। ইংরেজ শাসকগোষ্ঠীর উদ্দেশ্য যে কতখানি সফল হইয়াছিল, তাহার প্রমাণ আমরা নিজেরাই।