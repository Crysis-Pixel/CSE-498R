মাদকের ভয়াবহতা বাংলাদেশের যুবসমাজকে ধ্বংস করে দিচ্ছে। এ অবস্থা থেকে উত্তরণের জন্য মাদকদ্রব্যের প্রতি তরুণ সমাজকে সচেতন করে তুলতে হবে। অতীতের মহান মুক্তিযুদ্ধে যেমন তরুণ সমাজ ঝাঁপিয়ে পড়েছিল দেশকে পরাধীনতার শৃঙ্খল থেকে মুক্ত করার জন্য, মাদকমুক্ত দেশ গঠনে তেমনিভাবে তরুণ সমাজকে এগিয়ে আসতে হবে। মাদকদ্রব্যের অপব্যবহার রোধে সরকার, বেসরকারি প্রতিষ্ঠান, এনজিও ও বিভিন্ন সামাজিক ও সাংস্কৃতিক সংগঠনকে উদ্যোগ গ্রহণ করতে হবে। এ ক্ষেত্রে দেশের শিক্ষাপ্রতিষ্ঠানগুলোতে শিক্ষার্থীদের মাঝে মাদকদ্রব্যের ভয়াবহতা সম্পর্কে আলোচনা করতে হবে, সেমিনার ও সচেতনতামূলক অনুষ্ঠানের আয়োজন করতে হবে। পাশাপাশি বিভিন্ন পোস্টার, লিফলেট, প্রচারপত্র, ব্যানার, পত্র-পত্রিকার মাধ্যমে মাদকদ্রব্যের ভয়াবহতা সম্পর্কে জনসাধারণকে অবহিত করতে হবে। এ বিষয়ে রেডিও, টেলিভিশন ও বিভিন্ন সামাজিক যোগাযোগ মাধ্যমেও নানা ধরনের সচেতনতামূলক অনুষ্ঠান প্রচার করতে হবে। আইন প্রয়োগকারী সংস্থাকে আরও কঠোর ভূমিকা পালন করতে হবে। মাদক ব্যবসায়ী, চোরাচালানি ও মাদক উৎপাদনকারীদের বিরুদ্ধে আইনগত ব্যবস্থা নিতে হবে। দেশের সীমান্তবর্তী এলাকাগুলোতে নজরদারি বাড়াতে হবে। তরুণ প্রজন্মকে নেশামুক্ত রাখতে পারলেই দেশের ভবিষ্যৎ প্রজন্ম উজ্জ্বল হবে, দেশ এগিয়ে যাবে। আমরা মাদক যুদ্ধে জয়ী হবো। এক মাদকমুক্ত বাংলাদেশ গঠনে সকলে সম্মিলিতভাবে এগিয়ে আসতে হবে। তবেই আমাদের স্বপ্নের বাংলাদেশ গঠিত হবে।