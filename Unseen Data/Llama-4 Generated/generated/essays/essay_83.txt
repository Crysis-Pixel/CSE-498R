বাংলা সাহিত্যের প্রাচীন নিদর্শন চর্যাপদে গীতিকবিতার মূল সুরটি ধ্বনিত হয়েছে। চর্যাপদের কবিতাগুলো মূলত বৌদ্ধ সহজিয়া সিদ্ধাচার্যদের রচনা। এতদসত্ত্বেও এগুলোতে যে গীতিকবিতার সুর পরিস্ফুট হয়েছে, সেকথা স্বীকার করতেই হয়। আকারে ছোট, ভাবগত বিশুদ্ধতা এবং প্রকাশভঙ্গির স্বাচ্ছন্দ্য চর্যাপদের কবিতাগুলোর প্রধান বৈশিষ্ট্য। গীতিকবিতার বহিঃপ্রকাশ ঘটেছে মঙ্গলকাব্যে। এতে দেখা যায় মঙ্গলদেবীর মাহাত্ম্য ও মর্ত্যলোকে দেবীর পূজা প্রচলনের কাহিনি। মঙ্গলকাব্যের ভণিতায় কবিরা যে পদ রচনা করেছেন সেগুলো স্বভাবতই গীতিকবিতার লক্ষণাক্রান্ত। এছাড়া জয়দেবের গীতগোবিন্দম্ এবং শ্রীকৃষ্ণকীর্তনেও গীতিকবিতার সুর শোনা যায়। গীতগোবিন্দম্ কাব্যে রাধাকৃষ্ণের যে লীলা বর্ণিত হয়েছে, তাতেও গীতিকবিতার বীজ সুপ্ত ছিল। বিদ্যাপতি ও চণ্ডীদাসের পদাবলিতেও গীতিকবিতার সার্থক প্রকাশ ঘটেছে। চণ্ডীদাসের পদাবলিতে রাধার যে আত্মনিবেদন প্রকাশ পেয়েছে, তা গীতিকবিতার লক্ষণযুক্ত। এভাবে পরবর্তী সময়ে গীতিকবিতার ধারা অব্যাহত থাকে। ঐতিহাসিক ও সামাজিক কারণে আধুনিক যুগে এসে বাংলা সাহিত্যে গীতিকবিতার ব্যাপক প্রসার ঘটে। মাইকেল মধুসূদন দত্ত বাংলা সাহিত্যে সনেটের প্রবর্তন করেন। তাঁর সনেটগুলো গীতিকবিতার বৈশিষ্ট্যমণ্ডিত। এরপর রবীন্দ্রনাথ ঠাকুর গীতিকবিতার যে ধারা প্রবর্তন করেন, পরবর্তী সময়ে কবিগণ তা অনুসরণ করেন। দ্বিজেন্দ্রলাল রায়, সত্যেন্দ্রনাথ দত্ত, যতীন্দ্রমোহন বাগচী প্রমুখ কবিগণ গীতিকবিতার চর্চা করেন এবং বাংলা সাহিত্যকে গীতিকবিতার রত্নভাণ্ডারে সমৃদ্ধ করে তোলেন। ত্রিশের কবিরা গীতিকবিতায় নতুন সুর ও নতুন ভাবনার প্রকাশ ঘটান। এ সময় জীবনানন্দ দাশ বাংলা গীতিকবিতায় নবতর সম্ভাবনার দ্বার উন্মোচন করেন। বাংলা গীতিকবিতায় তিনি স্বকীয় বৈশিষ্ট্যের পরিচয় দেন। এছাড়া সুধীন্দ্রনাথ দত্ত, বিষ্ণু দে, অমিয় চক্রবর্তী প্রমুখ কবিরা গীতিকবিতায় নিজ নিজ বৈশিষ্ট্যের প্রকাশ ঘটিয়েছেন।