নৈতিকতা মানুষের মহৎ গুণ। মানব জীবনে এর গুরুত্ব অপরিসীম। মানুষ নানা প্রকার কাজের সঙ্গে জড়িত। এসব কাজের মধ্যে ভালো-মন্দ, ন্যায়-অন্যায়, ধর্ম-অধর্ম সবই আছে। মানুষের ভালো কাজের সঙ্গে মন্দ কাজের পার্থক্য নির্ণয় করে নৈতিকতা। ব্যক্তি জীবনে, পারিবারিক জীবনে, সামাজিক জীবনে সর্বত্রই নৈতিকতার গুরুত্ব অসীম।

নৈতিকতা আমাদের চিন্তা, কথা ও কাজে প্রকাশ পায়। নৈতিকতাই মানুষের সত্য কথা বলা, পরোপকার করা, দান-সদকা করা, অন্যের উপকার করা, মাতা-পিতার সেবা করা, সন্তানের প্রতি কর্তব্য পালন প্রভৃতি মানবিক গুণাবলি অর্জনে উদ্বুদ্ধ করে। এসব মানবিক গুণাবলি মানুষের ব্যক্তিজীবনকে করে তোলে মহৎ ও গৌরবময়। আর সমাজ জীবনে নেমে আসে শান্তি ও কল্যাণ। নৈতিকতা ব্যক্তি মানুষের জীবনে যেমন কল্যাণ বয়ে আনে তেমনি সমাজ জীবনেও নেমে আনে শান্তি ও সমৃদ্ধি।

বর্তমান সময়ে আমাদের সমাজে নৈতিকতা নিপীড়িত। মানুষের মধ্যে নেই নৈতিকতার অনুশীলন। দেখা যায়, মানুষ মিথ্যাকে সত্যে পরিণত করতে দ্বিধাবোধ করে না। মিথ্যা বলা, কটু কথা বলা, পরনিন্দা করা, অশ্লীল আচরণ করা ইত্যাদি নানা অনৈতিক কাজে লিপ্ত হতে দেখা যায় অনেককে। অন্যের ক্ষতি করে নিজের স্বার্থ হাসিল করাকে তারা বুদ্ধিমত্তার কাজ বলে মনে করে। মানুষের চিন্তা, কথা ও কাজে নৈতিকতার অনুশীলন থাকলে সমাজে বিশৃঙ্খলা সৃষ্টি হতে পারত না। নৈতিকতা মানুষের মধ্যে সৌহার্দ্য, সম্প্রীতি ও ভালোবাসার সৃষ্টি করে। আর এর অভাব ঘটলে সমাজে নেমে আসে হানাহানি, মারামারি, খুন-জখম ইত্যাদি। সুতরাং, ব্যক্তি ও সমাজ জীবনে নৈতিকতার গুরুত্ব অপরিসীম।

ব্যক্তি ও সমাজ জীবনে নৈতিকতার গুরুত্ব ও প্রয়োজনীয়তা অপরিসীম বিধায় আমাদের সকলের উচিত হবে, জীবনে নৈতিকতার অনুশীলন করা এবং অন্যদেরও নৈতিকতা সম্পন্ন মানুষ হিসেবে গড়ে তোলা। নৈতিকতাসম্পন্ন ব্যক্তি সমাজে আদর্শ মানুষ হিসেবে গড়ে ওঠে। আর সমাজে আদর্শ মানুষের সংখ্যাই বেশি হলে সমাজ হয়ে ওঠে কল্যাণমুখী। মানব জীবনে নৈতিকতার গুরুত্ব অপরিসীম। সুতরাং, আমাদের সকলের উচিত হবে ব্যক্তি ও সমাজ জীবনে নৈতিকতার অনুশীলন করা।