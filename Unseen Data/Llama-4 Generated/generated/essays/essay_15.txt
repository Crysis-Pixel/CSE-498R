ভ্রমণ মানব জীবনের একটি অবিচ্ছেদ্য অংশ। ভ্রমণের মাধ্যমে মানুষের জ্ঞানের পরিধি বৃদ্ধির পাশাপাশি ঘটে তার মানসিক বিকাশ। জ্ঞান মানুষের জীবনকে করে তোলে সমৃদ্ধ। আর জ্ঞান অর্জনের অন্যতম একটি উপায় হচ্ছে ভ্রমণ। পৃথিবীতে প্রতিবছর কোটি কোটি মানুষ ভ্রমণ করছে, যা পর্যটন শিল্পের একটি বিরাট অংশ। মানুষের এই আগ্রহ থেকেই পর্যটন শিল্পের দিন দিন ব্যাপক প্রসার ঘটছে। পর্যটন শিল্পের কারণে বিভিন্ন দেশের সংস্কৃতি, লোকজ ঐতিহ্য এবং ইতিহাসের সঙ্গে বিশ্ববাসীর পরিচয় ঘটছে। বাংলাদেশের পর্যটন শিল্পের রয়েছে ব্যাপক সম্ভাবনা। সুন্দরবন, সেন্টমার্টিন দ্বীপ, কক্সবাজার সমুদ্র সৈকত, কুয়াকাটা, মহাস্থানগড়, পাহাড়পুর, ময়নামতি, লালবাগ কেল্লা, আহসান মঞ্জিলসহ অসংখ্য দর্শনীয় স্থান পর্যটকদের মুগ্ধ করে। এসব স্থানকে আকর্ষণীয় করে গড়ে তুলতে সরকারের পর্যটন শিল্পের অবকাঠামো উন্নয়নে নজর দিতে হবে। পর্যটন কেন্দ্রগুলোতে যোগাযোগ ব্যবস্থার উন্নয়ন করতে হবে। গড়ে তুলতে হবে আধুনিক মানের হোটেল, মোটেল। নিরাপত্তার যথাযথ ব্যবস্থা গ্রহণ করতে হবে। দর্শনীয় স্থানগুলোর যথাযথ সংরক্ষণ ও পরিচর্যা করতে হবে। এতে করে পর্যটন শিল্পের বিকাশ ঘটবে এবং দেশের অর্থনীতিও সচল হবে। সেই সাথে বিভিন্ন দেশের পর্যটকদের কাছে পরিচিতি লাভ করবে বাংলাদেশ।

ভ্রমণ মানুষের মাঝে আনে নতুন প্রাণের সঞ্চার। পৃথিবীর একেক জায়গায় রয়েছে একেক রকম সৌন্দর্য। জ্ঞান অর্জনের সাথে সাথে ভ্রমণ মানুষের মাঝে নিয়ে আসে নতুন অভিজ্ঞতা। তাইতো বলা হয়, ভ্রমণ মানুষকে করে তুলে অভিজ্ঞ। আর এ অভিজ্ঞতা অর্জনের মাধ্যমেই মানুষ খুঁজে পায় তার জীবনকে সমৃদ্ধ করার উপায়। সেই সাথে নিজের দেশের পাশাপাশি বিশ্বের সৌন্দর্য্য সম্পর্কে জানার সুযোগ করে দেয় ভ্রমণ। তাই আমাদের উচিত হবে জ্ঞানার্জনের পাশাপাশি ভ্রমণের প্রতিও নজর দেয়া। কেননা ভ্রমণের মাধ্যমেই আমরা আমাদের জীবনকে করতে পারি সমৃদ্ধ।