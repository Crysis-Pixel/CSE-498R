সাহিত্যে ছোটগল্প একটি জনপ্রিয় শিল্প। মানুষের জীবনের সুখ-দুঃখ, হাসি-কান্না, আশা-আকাঙ্ক্ষা, স্বপ্ন-ভাঙা স্বপ্ন সবকিছুরই প্রকাশ ঘটে সাহিত্যে। আর এ প্রকাশের সবচেয়ে উপযোগী শিল্পমাধ্যম হলো ছোটগল্প। আধুনিক সাহিত্যে ছোটগল্পের চাহিদা ও জনপ্রিয়তা ব্যাপক। ছোটগল্পের রয়েছে নিজস্ব কিছু বৈশিষ্ট্য। বৈশিষ্ট্যগুলোই এ শিল্পমাধ্যমের জনপ্রিয়তার কারণ।

মানুষের জীবন চেতনা, সুখ-দুঃখ, আশা-আকাঙ্ক্ষা, স্বপ্ন-ভাঙা স্বপ্ন মূহুর্তে প্রকাশের জন্য ছোটগল্প একটি উপযুক্ত শিল্প। ছোট আকারের এ শিল্প মানুষের মন-মানসিকতা, জীবন-জিজ্ঞাসা সার্থকভাবে প্রকাশে বিশেষ সহায়ক। ছোটগল্পে জীবনের বিশেষ একটি দিক বা ঘটনার একমুখী প্রকাশ ঘটে। আর জীবনের খণ্ড চিত্রই হচ্ছে ছোটগল্পের উপজীব্য। ছোটগল্পে জীবন বা জীবনের ঘটনাকে ফুটিয়ে তুলতে গিয়ে লেখককে হতে হয় সুনিপুণ ও সার্থক। এজন্য বলা হয়ে থাকে, ছোটগল্প হচ্ছে জীবনের সার্থক শিল্পিত প্রকাশ।

ছোটগল্প রচনায় লেখককে অনেক বিষয় মাথায় রাখতে হয়। পরিমিতিবোধ ছোটগল্পের একটি উল্লেখযোগ্য বৈশিষ্ট্য। এ শিল্পে কলেবর ছোট বলে লেখককে সংযমী হতে হয়। এক্ষেত্রে শুরুতে বা শেষে অপ্রয়োজনীয় বর্ণনা কিংবা চরিত্র সৃষ্টির অবকাশ কম। শুরু থেকেই পাঠকের আগ্রহ ধরে রাখার কৌশল অবলম্বন করতে হয়। দেখা যায়, অনেক লেখকই গল্পের টানে পাঠককে আবদ্ধ করে রাখতে গিয়ে গল্পের শেষাংশে এনে অসামঞ্জস্যপূর্ণ ঘটনার অবতারণা করেন। যা পাঠকমনকে ব্যথিত করে। এক্ষেত্রে ছোটগল্পের লেখককে সচেতন থাকতে হয়। তবে হ্রস্বাকৃতির হলেও ছোটগল্পের রয়েছে নিজস্ব শিল্পরূপ।

জীবনকে ছোটগল্পে ধারণ করতে গিয়ে লেখককেও হয়ে উঠতে হয় শিল্পী। জীবন ও জগতের রূপ-রস-গন্ধ ছোটগল্পে ফুটিয়ে তুলতে শিল্পসুষমা অপরিহার্য। ছোটগল্প রচনায় লেখককে আঙ্গিকের প্রতি লক্ষ রাখতে হয়। এক্ষেত্রে প্লট, চরিত্র, সংলাপ, বর্ণনা ও পরিবেশ সবকিছুরই থাকে শৈল্পিক প্রকাশ। ছোটগল্পের প্লট, চরিত্র বা সংলাপ যেন এলোমেলো, অগোছালো বা অযাচিত না হয় তা খেয়াল রাখতে হয়। এছাড়া বর্ণনা ও পরিবেশ যেন অপ্রয়োজনীয় না হয় তাও লক্ষ রাখতে হয় ছোটগল্পের লেখককে। আর এভাবে সার্থকভাবে ফুটে ওঠে ছোটগল্পের শিল্পিত রূপ।

মানুষের জীবনচিত্র অঙ্কনে ছোটগল্প হয়ে ওঠে বাস্তবানুগ। আবার কখনো কল্পনার রঙে রঙিন হয়ে ওঠে ছোটগল্প। আর একারণেই ছোটগল্প হয়ে ওঠে বাস্তব ও কল্পনার মিশেলে সৃষ্ট এক শিল্প। সময়ের সঙ্গে তাল মিলিয়ে এ শিল্প সর্বত্রই ব্যাপকভাবে সমাদৃত।