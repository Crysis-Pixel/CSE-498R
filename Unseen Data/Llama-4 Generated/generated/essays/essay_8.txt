মানুষের শিক্ষা অর্জনের অন্যতম প্রধান উৎস বই। বই আমাদের কল্পনা শক্তিকে প্রসারিত করে, যুক্তিবোধ তৈরি করে, বিষয়ভিত্তিক জ্ঞান অর্জনে সহায়তা করে, সৃজনশীলতাকে উৎসাহিত করে, স্মৃতিশক্তি বাড়ায় এবং মস্তিষ্কের বিকাশে সহায়তা করে। তাছাড়া মানুষের সুপ্ত প্রতিভাকে জাগিয়ে তুলে জীবনকে সমৃদ্ধ করার পেছনে বইয়ের ভূমিকা অনস্বীকার্য। একজন মানুষকে বুদ্ধিদীপ্ত ও জ্ঞানী হিসেবে গড়ে তুলতে বইয়ের ভূমিকা অপরিসীম।

বই সম্পর্কে বিশিষ্ট ব্যক্তিদের অনেক উক্তি রয়েছে। আইনস্টাইন বলেন, একটি ভালো বই তোমাকে নতুন কিছু শেখাবে আর একটি অসাধারণ বই তোমাকে নতুন কিছু আবিষ্কার করতে শেখাবে। বিজ্ঞানী নিউটন ছোটবেলা থেকে পড়তে ভালোবাসতেন। তাঁর পাঠাগারে প্রচুর বই ছিল। পড়াশোনা করে তিনি বিশ্ববিখ্যাত হয়েছিলেন। জ্ঞানার্জনের জন্য কিছু বই থাকা আবশ্যক। বই ছাড়া মানুষ অন্ধ, জ্ঞানার্জন করা তার পক্ষে সম্ভব নয়। সে অনুভবশক্তিহীন, নিষ্প্রাণ। আর এজন্যই রবীন্দ্রনাথ তাঁর 'সভ্যতার সঙ্কট' প্রবন্ধে বলেন, মানুষের মূল্য হয়েছে বইয়ের মূল্য দিয়ে।

শিক্ষার্থীদের সৃজনশীলতা বিকাশ ও মননশীলতা বৃদ্ধিতে বই পাঠের গুরুত্ব অপরিসীম। কেননা, বই মানুষের সুপ্ত প্রতিভাকে জাগিয়ে তোলে, কল্যাণমুখী চিন্তার উন্মেষ ঘটায় এবং মানবিক মূল্যবোধ সম্পন্ন মানুষ গঠনে সহায়তা করে। তাই শিক্ষার্থীদের বই পাঠে আগ্রহী করে তুলতে হবে। মাতৃভাষায় শিক্ষার মাধ্যম হিসেবে বাংলা ভাষাকে প্রতিষ্ঠিত করতে ও ভাষার যথার্থ ব্যবহার নিশ্চিত করতে বাংলা ভাষা শিক্ষা অপরিহার্য। এজন্য বাংলা ভাষার সঠিক ব্যবহার নিশ্চিত করতে নিয়মিত বাংলা ব্যাকরণ অনুশীলন করা প্রয়োজন। শিক্ষার্থীদের মাঝে যাতে গদ্য-পদ্যের প্রতি আকর্ষণ তৈরি হয়, যাতে তারা প্রমিত বাংলা ভাষার যথাযথ ব্যবহার সম্পর্কে সম্যক জ্ঞান অর্জন করতে পারে সেই লক্ষ্যে গদ্য-পদ্য পাঠ অপরিহার্য। বাংলা প্রবন্ধ মানুষের জ্ঞানের পরিধি বিস্তারে সহায়তা করে। বাংলা প্রবন্ধ পাঠের মাধ্যমে মানুষের আচার-আচরণ, রীতিনীতি, সংস্কৃতি প্রভৃতির সঙ্গে পরিচিত হওয়া যায়। তাছাড়া প্রবন্ধের মাধ্যমে প্রাত্যহিক জীবনে ঘটে যাওয়া নানা বিষয় যেমন— ইতিহাস, ঐতিহ্য, রাজনীতি, অর্থনীতি, সমাজ, সংস্কৃতি ইত্যাদি বিষয়ে জ্ঞানার্জন করা যায়। প্রবন্ধ পাঠ করলে বিভিন্ন বিষয়ে সম্যক ধারণা জন্মে। প্রবন্ধ মানুষকে চিন্তাশীল করে তোলে, সমস্যা সমাধানে সহায়তা করে। প্রবন্ধের বিষয়বস্তু বিশ্লেষণ ও বিভিন্ন ইস্যুতে পাঠক নিজের মতো করে ভাবতে শেখে।