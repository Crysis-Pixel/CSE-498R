১৯৭১ সালের ২৫শে মার্চ রাতে পাকিস্তানি হানাদার বাহিনী ঝাঁপিয়ে পড়েছিল নিরীহ বাঙালির ওপর। সেদিন রাতে তারা নির্বিচারে হত্যা করেছিল অসংখ্য মানুষকে। শুধু ঢাকাতেই মারা গিয়েছিল প্রায় ৫০ হাজার মানুষ। এর প্রতিবাদে রুখে দাঁড়ায় বাঙালি। মুক্তিযুদ্ধের ডাক ছড়িয়ে পড়ে সারাদেশে। পাকিস্তানি হানাদার বাহিনীর বিরুদ্ধে যুদ্ধ করার জন্য তৈরি হয় মুক্তিবাহিনী। দেশের বিভিন্ন স্থানের মতো তখন গড়ে ওঠে গেরিলা দল। তাদের মধ্যে অন্যতম ছিল 'ক্র্যাক প্লাটুন'। এই ক্র্যাক প্লাটুনের সদস্য ছিল ছয়জন। নাম তাদের— শেখর, বাদল, মিলন, জুয়েল, টগর ও চুলু। এরা মুক্তিযুদ্ধে যোগ দিয়ে পাকিস্তানি বাহিনীর ওপর ঝাঁপিয়ে পড়ে। তারা রাতে হানা দিত শত্রুদের ঘাঁটিতে। গুঁড়িয়ে দিত তাদের আস্তানায়। এতে শত্রুরা হয়ে পড়ে ভীতসন্ত্রস্ত। একদিন রাতে 'ক্র্যাক প্লাটুনের' সদস্যরা গেরিলা আক্রমণ চালায় শত্রুদের ওপর। হঠাৎ গর্জে ওঠে গোলাগুলি। পাকিস্তানি সেনাদের অনেকেই মারা যায়। একজন অফিসারসহ কয়েকজন পালিয়ে যায়। মুক্তিযোদ্ধারা তাদের পিছু নেয়। কিছুদূর যাওয়ার পর তারা গোলাগুলির শব্দ পায়। এতে বোঝা যায় সেখানে তখন যুদ্ধ চলছে। শেখররা সেদিকেই এগিয়ে যায়। কিছুদূর যাওয়ার পর দেখতে পায় সেখানে তুমুল যুদ্ধ চলছে। মুক্তিযোদ্ধারা যুদ্ধ করছে পাকিস্তানি সেনাদের সঙ্গে। শেখররা বুঝতে পারে ওখানে পাকিস্তানি সেনাদের সংখ্যা অনেক। তারা পিছু হটতে থাকে। ঠিক তখনই পেছন থেকে কে যেন বলে ওঠে, 'খবরদার, পালানোর চেষ্টা করবেন না। আমরা আপনাদের চারদিক থেকে ঘিরে ফেলেছি।' শেখররা চমকে ওঠে। পেছনে ফিরে দেখে সর্বত্র পাকিস্তানি সেনা। শুরু হয় তুমুল যুদ্ধ।