পুরানো কলকাতার একচিলতে এক গলির মধ্যে লুকিয়ে থাকা বাড়িটা যেন কবে থেকে দাঁড়িয়ে আছে। বাড়ির মালিক হরিশবাবু একরকম অনিচ্ছাতেই যেন তেতলা এই অট্টালিকাটির দেখভাল করে চলেছেন এতদিন। তাঁর বাবা রামকমলবাবু ছিলেন তখনকার বিখ্যাত উকিল। সেই সূত্রেই প্রচুর আয় রোজগার করে তিনিও কম সময়ে বেশ কিছুটা সম্পত্তির মালিক হয়ে যান। এই বাড়িটাও তার মধ্যে একটি। রামকমলবাবুর দুই ছেলে—সুরেশ এবং হরিশ। বড় সুরেশ মায়ের অত্যন্ত আদরের। ছোটবেলা থেকেই ছেলেটি অতিরিক্ত মাত্রায় উচ্ছৃঙ্খল। তবুও মায়ের অতি আদর পেয়ে সে যেন আরও বেশি উচ্ছৃঙ্খল হয়ে ওঠে। বাবা রামকমল ছেলেদের মানুষ করার জন্য বেশ কয়েকজন গৃহশিক্ষক রেখেছিলেন। সুরেশ মাঝেমধ্যেই তাদের মারধর করত। রামকমলবাবু ব্যাপারটা নিয়ে চিন্তিত হলেও সুরেশের মা—সূর্যমুখীর কাছে কিছু বলার সাহস পেতেন না। আর ছোট হরিশ ছিল অত্যন্ত শান্ত স্বভাবের। দুই ভাইয়ের স্বভাবের এত তফাত হওয়ার পরেও তাদের মধ্যে মিল ছিল অন্য জায়গায়। দুজনেই লেখাপড়ায় অত্যন্ত মেধাবী। যদিও সুরেশ খেলাধুলা নিয়েও বেশি মেতে থাকত। স্কুলের বার্ষিক পরীক্ষায় প্রথম হওয়ার সূত্রে পুরস্কার হিসাবে সে একটা সাইকেল পেয়েছিল। সাইকেল পাওয়ার পর থেকেই সুরেশ গভীর রাত অবধি সাইকেল চালিয়ে বেড়াত। আর এ নিয়েও বাড়িতে চরম অশান্তি লেগে থাকত। এরই মধ্যে একদিন সুরেশ এক পাড়ার বখাটে ছেলের সঙ্গে মারামারি করে গুরুতর আহত হয়। সেই ছেলেটির বাবা এলাকার একজন প্রভাবশালী ব্যক্তি ছিল। রামকমলবাবু অনেক কষ্টে সামাল দিয়ে বিষয়টা মিটিয়ে আনেন। আর সুরেশকেও লেখাপড়ার জন্য ইংল্যান্ড পাঠিয়ে দেন। সুরেশ ইংল্যান্ড যাওয়ার পর থেকেই যেন হরিশবাবুর জীবনের মোড় ঘুরে যায়। তিনি একদম নিঃসঙ্গ হয়ে পড়েন। সুরেশ চিঠি লিখলেও তেমন আসত না। এদিকে রামকমলবাবুও হঠাৎই পরলোকগমন করেন। সুরেশের মা সূর্যমুখীও ছেলের কাছে ইংল্যান্ড গিয়ে থেকে যান কিছুদিন পরেই। ব্যস, পুরো বাড়িটা একদম নিঝুম হয়ে যায়। হরিশবাবুর দিন কাটতে থাকে শূন্যতার মধ্যে দিয়েই। যদিও তিনি বাবার ব্যবসা দেখাশোনা করা শুরু করেন। সুরেশের কাছ থেকে মাঝেমধ্যেই টাকা আসত ঠিকই, তবে সুরেশ নিজে আর কোনোদিনও দেশে ফিরে আসেনি।