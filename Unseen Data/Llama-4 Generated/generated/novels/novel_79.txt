সূর্য ডুবে গেছে, পশ্চিমের আকাশটাকে লাল করে দিয়ে গেছে। মেঘগুলো যেন আগুনে গলানো সোনা। এমন রঙিন সন্ধ্যায় একলা পথে হাঁটতে বেশ লাগে রুদ্রর। গন্তব্য স্থির নেই, আছে শুধু হাঁটার আনন্দ। মন খারাপ থাকলে সে একলা পথে হেঁটে বেড়ায়। আজও তার ব্যতিক্রম নয়। কলেজের ফার্স্ট ইয়ারে রসায়নে অনার্স নিয়ে ভর্তি হয়েছিল রুদ্র। ছোটবেলা থেকেই রসায়ন বিষয়ে তার আগ্রহ। তবে এইচএসসি-তে তার রেজাল্ট খুব একটা ভালো হয়নি। তবুও অনার্সে ভর্তি হওয়ার সুযোগ পেয়েছে সে। সমস্যা হয়েছে অন্য জায়গায়। অনার্স প্রথম বর্ষের বার্ষিক পরীক্ষায় অকৃতকার্য হয়েছে রুদ্র। এক সাবজেক্টেই ফেল করেছে, রসায়নে। রুদ্রর এতদিন পুষে রাখা স্বপ্ন ভেঙে চুরমার হয়ে গেছে। বিষয়টা সে কাউকে বলতেও পারছে না। প্রথমে খুব কষ্ট হচ্ছিল এখন অভ্যাস হয়ে গেছে। তবু মাঝে মাঝে দুঃস্বপ্ন দেখে রাতে ঘুম ভেঙে যায়। আজও ঘুম ভেঙে গিয়েছিল।

তারপর আর ঘুম আসেনি। সারারাত ছটফট করে কাটিয়েছে সে। সকাল থেকে মন খারাপ নিয়েই দিন কাটিয়েছে। বিকেলের দিকে একসময় আর থাকতে না পেরে বেরিয়ে পড়েছে। রুদ্র ভাবছে, ব্যর্থতা এমনই একটা ব্যাপার, যেটা মানুষ একা একা হজম করে। কাউকে বলারও সুযোগ নেই। সমবেদনা জানানোরও কেউ নেই। সে একা। ব্যর্থ মানুষেরা সবসময় একা হয়। রুদ্র পা চালিয়ে এগিয়ে যেতে লাগল সামনে। ক্রমশ সন্ধ্যা নামছে চারদিকে। গাছপালায় ছেয়ে গেছে। ঝিঁ ঝিঁ পোকার ডাকে চারদিক মুখর হয়ে উঠছে। সে হাঁটছে। তার পায়ের শব্দে ঝিঁ ঝিঁ পোকাগুলো ডাক থামিয়ে দিচ্ছে। আবার কিছুদূর এগিয়ে গেলে নতুন করে ডেকে উঠছে। রুদ্র ভাবল, ‘মানুষও তো তাই, সামনে দিয়ে কেউ হেঁটে গেলে কিছুক্ষণের জন্যে হলেও থমকে দাঁড়ায়, তারপর আবার শুরু করে।’