১৭৫৬ সালের ২০শে জুন। বাংলার শেষ স্বাধীন নবাব সিরাজ-উদ-দৌলার সিংহাসনে আরোহণের এক বছর পূর্ণ হলো মাত্র। অথচ এই এক বছরে নবাবকে দিয়ে কোম্পানির ইংরেজরা কত কিছুই না করিয়ে নিয়েছে। নিজেদের চরিত্র অনুযায়ী তারা মুর্শিদাবাদ দরবারে লাগাতার চক্রান্ত করে গেছে। কখনো সরাসরি কখনোবা আড়াল থেকে। সেই চক্রান্তের জাল ছড়িয়ে দিয়েছে নবাবের ঘরের মধ্যেও। যার প্রমাণ মেলে নবাবেরই সেনাপতি ও নিকটাত্মীয় মীর জাফরের বিশ্বাসঘাতকতায়। ইংরেজদের পাতা জালে পা দিয়ে অস্থিরচিত্ত নবাব শেষমেষ বিচলিত হয়ে পড়েছেন প্রায়ই। নবাবের বিচলিত মন ইংরেজদের সাহস বাড়িয়ে দিচ্ছে আরও। তারা নবাবের বিরুদ্ধে প্রচার চালাচ্ছে সর্বত্র। তাদের ভাষ্য, নবাবের শাসনামলে সাধারণ মানুষ নিষ্পেষিত। তাদের ওপর চলে নবাবের অত্যাচার। অথচ এদেশে ইংরেজদের আগমনের পর থেকেই বাংলা তথা সমগ্র ভারতবর্ষের অর্থনীতির চাকা এক নতুন দিকে মোড় নিতে শুরু করে। এদেশে ইংরেজদের শাসন শোষণের জাল আরও শক্ত হয়েছে। বাংলার শেষ স্বাধীন নবাবকে হঠাতে কোম্পানির গভর্নর ড্রেক ও সিলেক্ট কমিটির অন্যান্য সদস্যরা এক চরম ষড়যন্ত্রে লিপ্ত হয়েছেন। মীরজাফর, উমিচাঁদ, জগৎশেঠসহ বাংলার অভিজাত শ্রেণির একটা বড় অংশও জড়িত এই ষড়যন্ত্রে। সেনাপতি মীরজাফরকে গদি দিতে চাইলেও নবাবের প্রতি সামান্য একটু আনুগত্য ছিল তার মনে। তা-ও টিকল না ইংরেজদের লোভনীয় অঙ্কের প্রলোভনে। উমিচাঁদের মতো লোভী মানুষটা তো ইংরেজদের কাছে নবাবের বিরুদ্ধে সব তথ্যই পাচার করে দিচ্ছিলেন ইংরেজরা হাতিয়ে নিচ্ছিলেন তার কাছ থেকে নবাবের সেনাবিন্যাসের তথ্যও। জগৎশেঠও স্বজাতির প্রতি করুণা দেখাতে ভুলে গেলেন। ইতিহাসের নির্মম পরিহাসে তিনিও ইংরেজদের পাতা ফাঁদে পা দিলেন। ইংরেজদের চক্রান্তে সামিল হয়ে গেলেন রাজবল্লভও। খাস নবাবের ঘরের মানুষ ঘসেটি বেগমও রইলেন না চক্রান্তের ঊর্ধ্বে। ইংরেজদের চক্রান্তে সামিল হয়ে গেলেন তিনিও। রাজধানী মুর্শিদাবাদে তখন চক্রান্ত আর প্রতিচক্রান্তের রাজনীতি। বাংলার মাটিতে ইংরেজ শাসনের প্রথম বীজ বপন হলো এভাবেই।