প্রেম, বেদনা, হাসি-কান্নার বাস্তব চিত্র ফুটিয়ে তুলেছেন বাংলা সাহিত্যের অসংখ্য ঔপন্যাসিক। তাঁদের সৃষ্ট নারীমুখ আমাদের চিরকালীন নারীজীবনের নানা দিক তুলে ধরেছে। শরৎচন্দ্র চট্টোপাধ্যায়ের 'চরিত্রহীন' বাংলা সাহিত্যের একটি উজ্জ্বল উপন্যাস। এখানে লেখক তৎকালীন সমাজে প্রচলিত কপট নীতিবাগীশদের আচরণ ও মনোভাবের অসারতা তুলে ধরেছেন এবং নারীর জীবনসংগ্রাম ও প্রেম-বেদনার চিত্র অঙ্কন করেছেন। দিবাকর ও সাবিত্রীর প্রণয় এবং সাবিত্রীর জীবনের একাধিক পুরুষের সঙ্গে দৈহিক সম্পর্ক স্থাপনের ঘটনাকে ঘিরে এ উপন্যাসের কাহিনি গড়ে ওঠে। সাবিত্রী অপূর্ব সুন্দরী হলেও বিধবা। সমাজে তাকে ঘৃণার চোখে দেখা হয়। নিজ গ্রামের জমিদার ও উঠতি ব্যবসায়ীর লালসার শিকার হন সাবিত্রী। এতে মানসিকভাবে বিপর্যস্ত সাবিত্রী সুরেশের সঙ্গে ঘর ছেড়ে চলে যায়। সুরেশ সাবিত্রীর জীবনে দেখা দেয় আলোর দিশারী। সে সাবিত্রীর জীবনকে নতুনভাবে সাজিয়ে তোলার স্বপ্ন দেখে। কিন্তু এ স্বপ্ন বেশি দিন স্থায়ী হয় না, দিবাকরের সঙ্গে দেখা হওয়ামাত্র সাবিত্রী তাকে আপন ভেবে কাছে টেনে নেয়। সুরেশ মর্মাহত হয়। এভাবে সাবিত্রী একাধিক পুরুষের সঙ্গে মিলিত হয়। এ উপন্যাসের শেষাংশে দেখা যায়, সুরেশ সাবিত্রীর জন্য বেদনার্ত। সাবিত্রীও সুরেশকে ভুলতে পারে না। সুরেশ কঠিন রোগে আক্রান্ত হলে সাবিত্রী তাকে দেখতে আসে। সুরেশ তাকে চলে যেতে বলে। সাবিত্রী কাঁদতে কাঁদতে ফিরে যায়। সুরেশ চিরদিনের জন্য চোখ বন্ধ করে। সাবিত্রীর জীবনে নেমে আসে চরম নিঃসঙ্গতা।

বিভূতিভূষণ বন্দ্যোপাধ্যায় রচিত 'পথের পাঁচালি' বাংলা সাহিত্যের অন্যতম শ্রেষ্ঠ উপন্যাস। এখানে ঔপন্যাসিক দরিদ্র ব্রাহ্মণ পরিবারের জীবনসংগ্রামের চিত্র অঙ্কন করতে গিয়ে নারীজীবনের বেদনা ও করুণার দিকটি চিত্রায়িত করেছেন। অপু ও দুর্গার শৈশবের স্মৃতিবিধুর দিনগুলোর মধ্য দিয়ে এ উপন্যাসের কাহিনি আবর্তিত হয়েছে। সর্বজয়া আদর করে মেয়ের নাম রাখেন দুর্গা। কন্যাসন্তান জন্ম দেওয়ায় আত্মীয়স্বজন হরিহরের ওপর ক্ষুব্ধ হয়। এখানে নারীর জন্মগত পরিচয় ও সামাজিক অবস্থান ঔপন্যাসিক তুলে ধরেছেন। এ উপন্যাসে দুর্গার জীবন আমাদের বেদনার্ত করে। শৈশবে মায়ের আদর ও স্নেহ পেলেও সে বড়ো হওয়ার পর তার প্রাপ্তি ঘটেনি। মায়ের কাছ থেকে তিরস্কার পেয়েছে দুর্গা। ইন্দির ঠাকরুনের প্রতি সে ছিলো স্নেহশীলা। দুর্গার চরিত্রে লেখক সমাজের নিষ্ঠুর বাস্তবতার বলি নারীজীবনের চিত্র এঁকেছেন। দারিদ্র্যের সঙ্গে সংগ্রাম করতে গিয়ে সর্বজয়ার নারীসত্তা বিপর্যস্ত। দারিদ্র্য, বেদনা ও জীবনসংগ্রামের ছবি অত্যন্ত মমতায় ও বেদনার সঙ্গে এঁকেছেন ঔপন্যাসিক। শরৎচন্দ্রের 'চরিত্রহীন' উপন্যাসে নারীজীবনের যে অসংগতি ও জীবনসংগ্রামের চিত্র ফুটে উঠেছে, 'পথের পাঁচালি' উপন্যাসেও নারীজীবনের বেদনার দিকটি ফুটে উঠেছে। সামাজিক নিষ্ঠুর বাস্তবতায় নারী সেখানে বলি হয়েছে। সামাজিক প্রেক্ষাপটে নারীজীবনের চিত্র অত্যন্ত বাস্তবসম্মতভাবে বাংলা উপন্যাসে ফুটে উঠেছে।