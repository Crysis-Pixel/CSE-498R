মহাবিশ্বের অন্যতম একটি গ্রহ কিউলিন যেখানে প্রযুক্তির কোনো শেষ নেই। কৃত্রিম বুদ্ধিমত্তা (AI) তাদের জীবনকে করেছে আরও সহজ ও উন্নত। সেই গ্রহের বাসিন্দা একজন মানুষ, অপূর্ব। বয়স তার ২৫ এর নিচে। দেখতে যেমন অপূর্ব, তেমনি তার চিন্তা শক্তিও অসাধারণ। মহাবিশ্বের অমীমাংসিত রহস্য খুঁজে বের করা যার মূল লক্ষ্য। 

কিউলিন গ্রহে অত্যাধুনিক প্রযুক্তির ব্যবহার সবার জীবনকে করেছে আরও সহজ ও উন্নত। এ গ্রহে কোটি কোটি মানুষ বসবাস করে। অপূর্ব মাঝে মাঝেই ভাবতো এত উন্নত প্রযুক্তি থাকা সত্ত্বেও তাদের এই গ্রহ বা এই মহাবিশ্বের অনেক রহস্যই এখনো অজানা রয়ে গেছে। এ নিয়ে তার আফসোসের শেষ নেই। নিত্য নতুন আবিষ্কারের নেশায় সবসময় সে বিভোর হয়ে থাকতো। 

অপূর্ব তার রুমে বসে নতুন একটি মেশিন আবিষ্কারের চিন্তায় মগ্ন। হঠাৎ তার রুমের দরজায় এলোমেলো ছন্দে টোকা পড়লো। শব্দ শুনে অপূর্ব তার চিন্তাজগৎ থেকে বাস্তবে ফিরে এলো। সে ভাবলো কে আসতে পারে এ সময়? তার একমাত্র বন্ধু রিফাত ছাড়া তো কেউই আসে না এ সময়। অপূর্ব দরজা খুলতেই দেখলো রিফাতই এসেছে।

অপূর্ব জিজ্ঞেস করলো, "কিরে এত সকালে যে? কোনো সমস্যা?"

রিফাত বললো, "স্যার আমাদের ডেকেছেন। খুব জরুরী মনে হলো। তাই চলে এলাম।"

অপূর্ব বললো, "স্যার? কোন স্যার?"

রিফাত বললো, "আমাদের মহাবিশ্ব গবেষণার প্রধান ডক্টর কামাল স্যার। সবাই তো এখন তার কাছেই আছে। তুই তোর আবিষ্কারের নেশায় কবে যে বাস্তবে ফিরবি? প্রায় সবাই চলে গেছে, তোর জন্য সবাই অপেক্ষা করছে।"

অপূর্ব দ্রুত তৈরি হয়ে নিচে নেমে এলো। দুজনে মিলে ডক্টর কামালের রুমের উদ্দেশ্যে রওনা হলো। গন্তব্যে পৌছে দেখলো, উপস্থিত সবাই বেশ চিন্তিত। ডক্টর কামাল বললেন, "মহাবিশ্বের বাইরে এক নতুন জগতের সন্ধান পাওয়া গেছে। আমাদের এই মহাবিশ্বের বাইরে কী আছে তা নিয়ে অনেকেই অনেক মতামত দিয়েছেন। কিন্তু এ নিয়ে গবেষণা করার মতো উপায় বা প্রযুক্তি আমাদের ছিল না। কিন্তু আজ সকালে আমরা এক নতুন পৃথিবীর সন্ধান পেয়েছি।" 

সবাই একসাথে বলে উঠলো, "কীভাবে?"

ডক্টর কামাল বললেন, "সেটাই তো খুঁজে বের করতে হবে আমাদের। অপূর্ব, তুমি তো নতুন আবিষ্কারে সবার সেরা। তোমাকে দায়িত্ব দিচ্ছি এটা নিয়ে গবেষণা করার। তুমি কি পারবে এ দায়িত্ব পালন করতে?"

অপূর্ব এক মুহূর্ত দেরি না করে জবাব দিলো, "অবশ্যই স্যার। আমি আমার সেরাটা দিয়ে চেষ্টা করবো।" 

ডক্টর কামাল মুচকি হেসে বললেন, "আমি জানতাম তুমি রাজি হবে। তোমাকে তিন দিন সময় দেয়া হলো। আশা করি তিন দিনের মধ্যে তুমি আমাদের এ সম্পর্কে নিশ্চিত করবে।" 

অপূর্ব বললো, "আচ্ছা স্যার।" 

ডক্টর কামাল বললেন, "তোমার জন্য টিম ঠিক করে দেয়া হয়েছে। রিফাতকে তোমার সাথে দেয়া হলো। তোমরা দুজনেই একসাথে কাজ করবে। আশা করি তোমরা ভালো কিছুই উপহার দিবে আমাদের।" 

অপূর্ব এবং রিফাত সবার অগোচরে চলে এলো নিজেদের মত করে পরিকল্পনা করার জন্য। দুজনের দেখা হলো লাইব্রেরিতে। লাইব্রেরিতে বসে দুজনের মধ্যে কথা হলো পরিকল্পনা নিয়ে। 

রিফাত বললো, "দোস্ত, কাজটা খুব সহজ হবে না। আমাদের অনেক বাধার সম্মুখীন হতে হবে।"

অপূর্ব বললো, "জানি আমি। তবে এতো কিছুর পরও আমাদের হাল ছাড়লে চলবে না। আমাদের প্রমাণ করতে হবে আমরা পারি।"

রিফাত বললো, "হুম। দেখা যাক কী হয়।"

অপূর্ব বললো, "শুরু করা যাক তাহলে। আমাদের হাতে বেশি সময় নেই।"