চিরস্থায়ী যৌবনের আকাঙ্ক্ষা মানুষের চিরন্তন। যৌবন সে-অর্থে কোনো অর্জন নয়। তবু কোনো প্রচেষ্টা ছাড়াই প্রাকৃতিক উপায়ে লব্ধ যৌবনকে আজীবন ধরে রাখার জন্য কি সাংঘাতিক ও প্রাণপণ লড়াই-না করে যাচ্ছে মানুষ সেই আদিকাল থেকে। মৃত্যুর অনিবার্যতার মতো যৌবনের অবসানও অমোঘ বুঝতে পারার পরও অন্তত এ তারুণ্যকে প্রলম্বিত করার চেষ্টার ঘাটতি নেই তার। অনবরত সে খুঁজে বেড়াচ্ছে সেই মহৌষধ বা কলাকৌশল যার মাধ্যমে বয়সকে ঢেকে অথবা অস্বীকার করে যৌবনের দেহাবরণে অন্যের সামনে সে আবির্ভূত হতে পারবে। মহাভারতে আছে মহারাজ যযাতি তাঁর অসীম কামস্পৃহা চরিতার্থ করার জন্য নিজের কনিষ্ঠ পুত্র পুরুর কাছ থেকে এক হাজার বছর তারুণ্য ধার করেছিলেন। কিন্তু এক হাজার বছর পার হয়ে যাওয়ার পরও তাঁর যৌনতাড়না প্রশমিত হয় নি উপলব্ধি করে যযাতি এ সিদ্ধান্তে উপনীত হন যে, অনিয়ন্ত্রিত কাম-কাতরতা আগুনে ঘি ঢালার সমকক্ষ, যা কেবল বেড়েই চলে, নেভার ধার ধারে না। গ্রিক পুরাণে আছে, ইয়স তার প্রেমিক রাজকুমার টিথোনাসের জন্য অমরতা প্রার্থনা করেছিল দেবতা জিউসের কাছে। জিউস ইয়সের প্রার্থনা মঞ্জুর করেছিলেন। কিন্তু দুর্ভাগ্যক্রমে (নাকি আফ্রোদিতের অভিশাপের ফলে?) ইয়স টিথোনাসের জন্য চিরস্থায়ী যৌবনের প্রার্থনা করতে ভুলে গিয়েছিল। ফলে টিথোনাস অমর হলো ঠিকই, কিন্তু জবুথবু বৃদ্ধ হয়ে বেঁচে থাকল। আর ইয়স, যে আফ্রোদিতের প্রেমিককে ভাগিয়ে তার সঙ্গে যৌন সম্পর্ক করার অপরাধে আফ্রোদিতের অভিশাপের শিকার হয়ে অনবরত কেবল তরুণ প্রেমিক খুঁজে বেড়ায়, শিগগিরই বৃদ্ধ টিথোনাসের প্রতি বিরক্ত হয়ে পড়ল। সে রাগে, বিরক্তিতে, ঘেন্নায় টিথোনাসকে লুকিয়ে রাখল ক্লজেটের ভেতর, যেখানে টিথোনাস একদিন ফড়িংয়ে রূপান্তরিত হয়ে গেল। আর আইরিশ পুরাণে রয়েছে অফুরন্ত যৌবনের দেশ তীর-না-নগের কাহিনী। আয়ারল্যান্ডের অয়সিন একদিন বনে শিকার করতে গিয়ে সাক্ষাৎ পায় সুন্দরী স্বর্ণকেশী নিয়ামের। তারা তাৎক্ষণিকভাবে প্রেমে পড়ে যায় এবং নিয়াম তার জাদুর ধবল ঘোড়াতে চড়িয়ে অয়সিনকে নিয়ে আসে তীর-না-নগে। অফুরন্ত যৌবনের দেশ তীর-না-নগ। সেখানে অয়সিন তিন শ’ বছর ধরে সুখে আনন্দে জীবন কাটায় নিয়ামের সঙ্গে। তার একদিনও বয়স বাড়ে না, যেমন বাড়ে না নিয়াম অথবা তীর-না-নগের অন্য বাসিন্দাদের। কিন্তু তবু, দিন যাওয়ার সঙ্গে সঙ্গে অস্থির, উন্মনা হয়ে পড়ে অয়সিন। তার মাতৃভূমি, নিজের পরিচিত পরিবেশের জন্য সে ব্যাকুল হয়ে ওঠে। নিয়াম বুঝতে পারে অয়সিনের অবস্থা সমব্যথী হয়ে সে অয়সিনকে তার জাদুর শ্বেত ঘোড়াটিতে চড়িয়ে আয়ারল্যান্ডে পাঠায়। যাওয়ার সময় নিয়াম সাবধান করে দেয় কখনও যেন আয়ারল্যান্ডের মাটি স্পর্শ না করে অয়সিন। যদি করে, তাহলে আর কোনোদিন এ অফুরন্ত যৌবনের স্বপ্নময় দেশে ফিরে আসতে পারবে না সে। অয়সিন ফিরে আসে তিন শ’ বছর পর তার নিজস্ব ভূমিতে। কিন্তু সেখানে এসে সে যা দেখে, তা আদৌ সুখকর নয়। তার পরিচিত সবাই মারা গেছে এবং তাদের গোষ্ঠী ও বংশধরদের কথা কেউ কেউ হয়তো কেবল কল্পকাহিনীর মতো কোনোমতে মনে করতে পারছে। অয়সিনের এসব দেখেশুনে ভালো লাগল না। সে তীর-না-নগে তার প্রেয়সীর কাছে ফিরে যাওয়ার জন্য ব্যস্ত হয়ে পড়ল। কিন্তু ফেরার পথে কয়েক জন লোককে বহু কষ্ট করে একটি বিরাট ও ভারী পাথরখণ্ড সরাতে দেখে সে। অয়সিন যেই তাদের সাহায্য করার জন্য পাথরে হাত লাগিয়েছে, অসাবধানতাবশত ঘোড়া থেকে তার পা-খানি সরে গিয়ে মাটি স্পর্শ করে ফেলে। আর সঙ্গে সঙ্গে এ মরণশীল দুনিয়ার আবার ফিরে আসে অয়সিন। সে দেখে—সে আর যুবক নেই, একজন অতি বৃদ্ধ ও অন্ধ লোক হয়ে গেছে।
যৌবনের জন্যে হা-পিত্যেশ শুধু বিভিন্ন সংস্কৃতির পুরাণ-কাহিনীতেই সীমাবদ্ধ নয়। জানা যায়, ক্রিস্টোফার কলম্বাসের আমেরিকায় দ্বিতীয়বার যাত্রার সফরসঙ্গী হুয়ান পন্স ডি লিয়নও সারা জীবন খুঁজে বেড়িয়েছেন সেই জাদুময় যৌবনের ফোয়ারাকে যার জল পান করলে বা সেই জলে স্নান করলে মানুষ চিরস্থায়ী যৌবন লাভ করবে। পঞ্চদশ শতাব্দীর অভিযাত্রিক লিয়ন স্পেনের সেই বিখ্যাত ঔপনিবেশিক শক্তি যিনি জীবিতাবস্থায় দক্ষিণ স্পেনে অগুণতি মুসলমান নিধন করতে যেমন পিছপা হন নি, আমেরিকায় এসে সেখানকার মাটিতে স্পেনের আধিপত্য বিস্তার করার জন্য স্থানীয় রেড ইন্ডিয়ানদের কচুকাটা করতেও দ্বিধা করেন নি। তা সত্ত্বেও এসবের মাঝে মাঝে এবং জীবনের শেষ পর্যায়ে প্রায় সবটা সময়ই তিনি কাটিয়েছেন আমেরিকার দক্ষিণ- পূর্ব দ্বীপপুঞ্জের মধ্যে সেই কাল্পনিক বামিনী দ্বীপ আবিষ্কারের নেশায়, যে দ্বীপে অত্যাশ্চর্য সেই যৌবনের ফোয়ারা আছে বলে তিনি শুনেছেন— যার প্রভাবে অফুরন্ত যৌবন লাভ সম্ভব। বলা বাহুল্য, স্পেন সরকারের দেয়া নৌবহর ও আর্থিক সহযোগিতা পাওয়া সত্ত্বেও লিয়নের পক্ষে সেই বামিনী দ্বীপ বা চিরন্তন যৌবনের ফোয়ারা আবিষ্কার সম্ভব হয় নি। বরং ফ্লোরিডায় রেড ইন্ডিয়ানদের সঙ্গে যুদ্ধে আহত হয়ে শেষ পর্যন্ত কিউবায় গিয়ে মারা যায় লিয়ন। লিয়নের সেই জাদুময় যৌবন-ফোয়ারাকে ভিত্তি করে রন হাওয়ার্ডের ছবি ‘কোকুনে’ও দেখা যায় কিছু বৃদ্ধ অনা গ্রহের অধিবাসীদের মধ্যস্থতায় এক বিশেষ সুইমিং পুলে সাঁতার কেটে যৌবন ফিরে পায়। কিন্তু তাদের আসল অগ্নিপরীক্ষা শুরু হয় যখন তাদের কাছে কেবল দুটি পথ খোলা থাকে হয় চিরঞ্জীব হয়ে অফুরন্ত যৌবন ভোগ করবে, কিন্তু সে ক্ষেত্রে ভিন্ন গ্রহে চলে যেতে হবে; অথবা পৃথিবীতে নিজ পরিবারের সঙ্গেই থাকবে কিন্তু যৌবনকে ফিরিয়ে দিতে হবে এবং সময়মতো মৃত্যুকেও মেনে নিতে হবে। এ হলো মানবজন্মের সবচেয়ে বড় চ্যালেঞ্জ। একদিকে জীবন ও তারুণ্যের দুর্নিবার স্পৃহা, সেইসঙ্গে অমোঘ নিয়ম—বার্ধক্য ও মৃত্যুকে মেনে নেয়ার মানসিকতা অর্জন। তারুণ্যকে ধরে রাখা, নিদেনপক্ষে দীর্ঘায়িত করার জন্য আদিকাল থেকে মানুষ নানারকম ব্যবস্থা কলাকৌশল, পরীক্ষা-নিরীক্ষা করে আসছে। গাছগাছালি থেকে আহরিত নির্যাস থেকে শুরু করে নানারকম প্রসাধনী সামগ্রীর ব্যবহার এমনকি প্লাস্টিক সার্জারি করেও জীবন থেকে কয়েকটি বছর ছেঁটে ফেলার চেষ্টা করে মানুষ। আর এ অদম্য স্পৃহাকে কেন্দ্ৰ করে জগৎজুড়ে চলছে কতরকম ব্যবসা! ভিটামিন-মিনারেলের ব্যবসা তো রয়েছেই। নানারকম লতাগুল্মের তৈরি ওষুধ, বিশেষ বিশেষ খাদ্য বা মশলা, চামড়ার তারুণ্য ও মসৃণতা রক্ষা করার জন্য বিভিন্ন ধরনের ক্রিম ও মেকআপ, হাকিমী দাওয়া, কবিরাজি ও আয়ুর্বেদিক ওষুধের ছড়াছড়ি বাজারে। এই বয়স-না-বাড়ার প্রতিযোগিতাকে আবার একটু বেশি মাত্রায় চাপিয়ে দেয়া হয়েছে নারীর ওপর। আদিকাল থেকে সব সমাজেই নারীর যে দুটি বৈশিষ্ট্য সবচেয়ে জরুরি, সবচেয়ে কাঙ্ক্ষিত বলে বিবেচিত হয় পুরুষের কাছে, তা হলো নারীর দৈহিক সৌন্দর্য ও তারুণ্য। অন্যদিকে পুরুষের ক্ষেত্রে স্বাস্থ্য, শারীরিক সামর্থ্য ও পার্থিব যোগ্যতা সবচেয়ে বড় বিবেচনার বিষয়।
তবে তারুণ্য, রোমান্স, যৌনতা— এসবই নারী-পুরুষ নির্বেশেষে নিয়ন্ত্রিত হয় অন্য অনেক কিছুর সঙ্গে, প্রধানত মেয়েলি হরমোন এস্ট্রোজেন ও প্রজেস্টেরন এবং পুরুষালি হরমোন টেস্টোস্টারনের সরাসরি প্রভাবে। হরমোন হলো এক রকমের রাসায়নিক পদার্থ যা শরীরে বিশেষ কোনো অঙ্গ বা গ্ল্যান্ড থেকে খুব নিয়মমাফিক ও নিয়ন্ত্রিত পদ্ধতিতে নিঃসৃত হয় রক্তে। রক্তের ধারা সেই হরমোনদের যথাসময়ে পৌঁছে দেয় নির্দিষ্ট অঙ্গপ্রত্যঙ্গে। সেখানে গিয়ে তারা নানাধরনের শারীরিক কর্মকাণ্ড পরিচালনা করে। হরমোন সরবরাহ করে তারুণ্য বজায় রাখা তাই নতুন কোনো ঘটনা নয়।
আজ থেকে পঞ্চাশ-ষাট বছর আগে বিজ্ঞানীরা দেখলেন, যে-সব মেয়ের শরীরে এস্ট্রোজেনের মাত্রা বেশি তাঁরা বয়স হলেও দেখতে অপেক্ষাকৃত তরুণ থাকেন, আর যাঁদের শরীরে এস্ট্রোজেনের মাত্রা কম, তাঁদেরকে বয়সের তুলনায় আট-দশ বছর পর্যন্ত বেশি বয়সী বলে মনে হতে পারে। এছাড়া রজঃনিবৃত্তির পর শারীরিক শ্লথতা অস্বাচ্ছন্দ্য ও কামস্পৃহার ঘাটতি কাটাতে ষাটের দশক থেকেই শরীরে হরমোন পুনঃস্থাপিত করার প্রচেষ্টা চলেছে। বয়সের সঙ্গে সঙ্গে মেয়েদের শরীরে এস্ট্রোজেনের পরিমাণ যে হারে কমে যায়, পুরুষদের শরীরে টেস্টোস্টেরন কমে যাওয়ার হারের চাইতে তা অনেক বেশি দ্রুত। এ কারণে নারীর শরীরে তারুণ্যের উপস্থিতির সামাজিক বিপুল চাহিদার জন্য হরমোন নিয়ে নারীর তারুণ্য রক্ষার পরীক্ষা-নিরীক্ষা বহুদিন ধরেই চলে আসছে। একমাত্র এস্ট্রোজেন থেরাপির ফলে বিভিন্ন অসুখ-বিসুখের ঝুঁকি বেড়ে যাওয়ার আশঙ্কায় এস্ট্রোজেনের সঙ্গে সামান্য প্রজেস্টেরন মিশিয়ে প্রাকৃতিক হরমোনের আবহ সৃষ্টি করার চেষ্টাও চলছে নারীদেহে। এ হরমোন-পূরণের প্রাথমিক সাফল্যের ধারা অবশ্য শেষ পর্যন্ত কোথায় গিয়ে দাঁড়াবে কেউ বলতে পারে না।
এটা অনস্বীকার্য যে, মানুষের গড় আয়ু বেড়েছে। প্রায় প্রতিটি দেশে, প্রতিটি সমাজে, এখন মানুষ বাঁচে অনেকদিন। ভালো খাদ্য, উন্নত চিকিৎসা ও জীবনযাপনের উন্নত মানের জন্য দিন দিন তাদের আয়ু আরও বেড়ে যাবে বলেই ধারণা। এ অবস্থায় মানুষের পরিণত জীবনের দৈর্ঘ্যও অনেকটাই বেড়ে গেছে এবং ভবিষ্যতে আরও বাড়বে। আগে সন্তানরা সাবালক হতে না হতেই পিতামাতার মৃত্যু হতো। ফলে একটি প্রজন্ম প্রজননশীল হলেই আরেক প্রজন্মের চলে যাওয়ার সময় হয়ে আসত। মনে হতো মানবসন্তানের সৃষ্টি ও লালন-পালনের জন্যই কেবল মানুষের জন্ম। আজ মানুষ বুঝে গেছে, প্রজন্ম দাঁড় করানো তার অস্তিত্বের ও বেঁচে থাকার মূল ভিত্তি হলেও সামগ্রিক জীবনের আবেদন আরও ব্যাপক, আরও বৈচিত্র্যময়। আজকাল মানুষ অনায়াসে বেঁচে থাকে তার দুই বা তিন প্রজন্মের সদস্যসহ। এ দীর্ঘ বেঁচে থাকা শুধু বাঁচার জন্যই হতে পারে না। কেবল পর্যাপ্ত মুখরোচক খাবার আর সুচিকিৎসার বন্দোবস্তই যথেষ্ট নয়। জীবনকে অর্থবহ ও আনন্দকর করে তোলার জন্য জীবনের অন্যান্য ক্ষেত্রের মান উন্নয়নও প্রয়োজন। প্রাণিজগতের সব প্রাকৃতিক ও মৌলিক প্রবৃত্তি এবং প্রবণতাগুলোর মধ্যে যৌনতার বোধই হয়তো সবচেয়ে দেরিতে আসে এবং সবচেয়ে আগে হ্রাস পায়। অথচ মানবজগতের সবচেয়ে যে প্রগাঢ় ও শক্তিশালী সম্পর্ক বা বাঁধন, তা হলো নরনারীর সম্পর্ক, যার ভিত্তি যৌনতা। ফলে যৌনজীবনকে আরও দীর্ঘায়িত, সচল ও আনন্দদায়ক করে তোলা মানুষের দীর্ঘ আয়ুর সুফল ভোগ করার বড় ধরনের শর্ত প্রৌঢ়ত্বে ও বার্ধক্যে এসে মানুষের, বিশেষ করে নারীর, যৌনাকাঙ্ক্ষা কমে যায়, পুরুষের যৌনক্ষমতাও হ্রাস পায়। পড়তি বয়সে যৌনবাসনা সঞ্চালন ও আনুষঙ্গিক শারীরিক অস্বাচ্ছন্দ্য দূর করার জন্য রজঃনিবৃত্তির পর বাইরে থেকে মেয়েলি হরমোন গ্রহণ করা শুরু করেছিল মেয়েরা প্রায় তিন-চার দশক আগে থেকে। প্রথম প্রথম মনে হয়েছিল প্রকৃতির কাছে হার মানতে নারাজ মানুষের জয় বোধহয় অনিবার্য। যে- হরমোন প্রাকৃতিক নিয়মে আস্তে আস্তে নিঃশেষিত হয়ে যায় সন্তান সৃষ্টির ক্ষমতা লোপ পাওয়ার পর, বাইরে থেকে তা সরবরাহ করে মেয়েদের শরীর ও মন বোধহয় প্রায় আগের মতোই চাঙ্গা করে দেয়া সম্ভব। এটা সর্বজনবিদিত যে, পুরুষদের তুলনায় মেয়েদের হার্ট এটাক কম হয়। কিন্তু লিঙ্গভেদে এ রোগের প্রকোপতার যে তারতম্য তা প্রায় দেখাই যায় না। যখন মেয়েদের বয়স বাড়ে, অর্থাৎ তাঁরা পঞ্চাশোর্ধ্ব অথবা ষাটের কোঠা পার হন, তাঁদের মধ্যে আরও কতগুলো জরার চিহ্ন স্পষ্ট হয়- যেমন হাড় ভঙ্গুর হয়ে আসে, কারও কারও স্তনে বা জরায়ুতে ক্যান্সার হয়। তাছাড়া মাঝে মাঝে প্রবল ঘাম আর গরম লাগা, সেই সঙ্গে স্মৃতিবিভ্রম, যোনির শুষ্কতা ও সঙ্কোচন এবং যৌনসংযোগে অনীহা ইত্যাদি অনেক কিছু ঘটে। হরমোন রিপ্লেসমেন্ট (প্রতিস্থাপন) থেরাপির প্রথম দিকের গবেষণায় মনে হয়েছিল এসব শারীরিক অস্বাচ্ছন্দ্যগুলোর প্রায় সবই ঠিক করে ফেলা যাচ্ছে, শরীরে কমে যাওয়া মেয়েলি হরমোনগুলোকে বুদ্ধিমানের মতো বাইরে থেকে সরবরাহ করে। কিন্তু দু বছর আগে দীর্ঘ কয়েকটি গবেষণার ফল প্রকাশ পেলে সমস্ত আশা ও স্বপ্নের সলিলসমাধি ঘটল। দেখা গেল—হৃদপিণ্ডের অসুখ, স্মৃতিশক্তি লোপ, স্তনের ক্যান্সার কোনো ব্যাপারেই হরমোন রিপ্লেসমেন্ট থেরাপি কোনো কল্যাণকর ভূমিকা নেয় না, বরং এ তিনটি অসুখের সম্ভাবনাকেই বাইরে থেকে দেয়া এস্ট্রোজেন এবং এস্ট্রোজেন/প্রজেস্টেরন বাড়িয়ে দেয়। শুধু হাড় মজবুত করতে ও রজঃনিবৃত্তির পরপর দৈনন্দিন শারীরিক অস্বাচ্ছন্দ্য দূর করতেই এ হরমোন সাহায্য করে।
আমরা সবাই জানি, স্মৃতিশক্তি যা মানববন্ধনের এক শক্তিশালী ভিত্তি তা হরমোন ও বার্ধক্য দ্বারা প্রভাবিত। বয়সের সঙ্গে সঙ্গে স্মৃতিশক্তি ও এস্ট্রোজেন উভয়ই কমে। অথচ বিজ্ঞানীদের প্রত্যাশা অনুযায়ী এস্ট্রোজেনের সংযোজন স্মৃতিশক্তি বাড়ায় নি। ফলে অন্য বিজ্ঞানীরা যে আজ সরব হয়ে দাবি তুলছেন, টেস্টোস্টেরন হরমোনের সংযোজন (টেস্টোস্টেরন প্রতিস্থাপন থেরাপি) হারাতে-বসা স্মৃতিশক্তিকে পুনরুজ্জীবিত করবে— এ আশাও আর করা যায় না। (বৃদ্ধ বয়সে স্মৃতিশক্তি লোপ পাওয়ার অবশ্য আরেকটি কারণ শরীরে কর্টিসান হরমোনের ঊর্ধ্বমাত্রা)। শুধু স্মৃতিশক্তি পুনর্নির্মাণেই নয়, শ্লথ ও নির্জীব যৌনজীবনকে চাঙ্গা করার জন্য হলেও টেস্টোস্টেরেন থেরাপির কথা ভাবছেন কোনো কোনো বিজ্ঞানী ও চিকিৎসক। আর এ থেরাপি তারা শুধু পুরুষ- দেহেই নয়, নারীদেহে সংযোজন করার কথাও চিন্তা করছেন। কোনো স্বল্প পরিমাণের টেস্টোস্টেরন নারীর যৌন আকাঙ্ক্ষা জাগ্রত করতে ও যৌনসুখ উপভোগ করতে সাহায্য করে। তবে তিন-চার দশক ধরে মেয়েদের শরীরে এস্ট্রোজেনের সংযোজনের সব মাহাত্ম্য সব জাদু যখন ধুম করে ধসে পড়ল বেশ কয়েকটি বড় ও দীর্ঘমেয়াদি গবেষণার ফল প্রকাশ পেলে, টেস্টোরেস্টরন থেরাপিও যে একই ফল বয়ে আনবে না, তা কেউ জোর করে কিছু বলতে পারে না। ইদানীংকালে ভায়াগ্রাসহ প্রধানত হরমোনবিহীন বহু যৌন-উদ্দীপক ওষুধে বাজার ছেয়ে গেছে—যা প্রধানত পুরুষের জন্য, কিন্তু কিছু কিছু নারীর জন্যও বাজারজাত হয়েছে। এসব ওষুধ যৌনজীবন, নারী- পুরুষ সম্পর্ক ও সামগ্রিকভাবে স্বাস্থ্যের ওপর দীর্ঘমেয়াদি কি প্রতিক্রিয়া ফেলবে, এখুনি তা বলা যাচ্ছে না।
সব দেখেশুনে মনে হচ্ছে, বয়স বাড়ার সঙ্গে সঙ্গে প্রাকৃতিকভাবে শরীরে ওঠানামা করা এসব হরমোনের নিশ্চয়ই একটা বৃহত্তর ভূমিকা রয়েছে। হয়তো-বা এর কোনো অন্তর্নিহিত কারণ আছে, হয়তো কোনো সুফল রয়েছে, যেটা এখনও পরিষ্কার নয়। শরীরে নিঃশেষিত বা হ্রাসকৃত একটি হরমোনকে বাইরে থেকে সরবরাহ করলেই হয়তো সব সমস্যার সমাধান হয়ে যাবে না, বরং এ কৃত্রিম আবহে শরীরের অন্যান্য ক্ষতি হতে পারে। আমরা সবাই জানি, শরীরে কোনো হরমোনই এককভাবে কাজ করে না। একটি হরমোন অন্যটিকে প্রভাবিত করে। আমরা এও জানি, হরমোনগুলো জীবকোষের আচ্ছাদনে বসে থাকা তাদের জন্য নির্ধারিত কতগুলো রিসিপ্টরের মাধ্যমে কাজ করে। খেয়ালখুশিমতো শুধু একটি হরমোনকে শরীরে প্রবেশ করিয়ে দিলেই হয়তো প্রার্থিত ফল আসবে না। মানুষের বিরাট রক্তভাণ্ডারে অজস্র যে-রাসায়নিক পদার্থ থাকে, তাদের মধ্যে একটা বোঝাপড়া ও সামঞ্জস্য রয়েছে। মাত্রাতিরিক্ত একটি পদার্থের উপস্থিতি এ সামগ্রিক অবস্থাকে ওলোটপালট করে দিতে পারে— প্রাকৃতিক ব্যালেন্স নষ্ট করে দিতে পারে। তাছাড়া বয়স বাড়ার সঙ্গে সঙ্গে হরমোন বা তার পরিমাণ নয়, আমাদের প্রতিটি জীবকোষ ও অঙ্গপ্রত্যঙ্গের কার্যক্ষমতারও বহু পরিবর্তন হয়। এই পরিবর্তিত অবস্থায় কোনটা যে কারণ আর কোনটা ফলাফল তা সবসময় নির্ণয় করা যায় না। যতক্ষণ পর্যন্ত সামগ্রিকভাবে শরীরে বিভিন্ন হরমোন ও অন্যান্য রাসায়নিক দ্রব্যের পারস্পরিক সংযোগ এবং সম্পর্ক আবিষ্কার করা না যাবে, ততদিন পর্যন্ত বিগত যৌবন নিয়ে দুঃখ না করে যৌবনাক্রান্ত জীবনের অন্যান্য রসদ থেকে জীবনকে অর্থবহ ও সুখী করার চেষ্টা করাই বুদ্ধিমানের কাজ। যে পরিণত জীবন একদিন যৌনতাড়না ও একটি বিশেষ মানুষকে কেন্দ্র করে শুরু হয়, তা-ই আস্তে আস্তে মহীরুহের মতো ডালপালা মেলে অন্য অনেক মানববন্ধনের সঙ্গে সম্পৃক্ত হয়। এসব বন্ধন আমাদের অন্তরকে স্নিগ্ধ ও স্থির করে মনকে প্রসারিত করে, নিশ্চয়তা দেয়, জীবনকে সমৃদ্ধ করে অন্যের কাছে নিজেকে প্রয়োজনীয় করে তোলে, ভালোবাসায় সিক্ত করে মন। এ বৃহত্তর জীবন ও তার বোধ—যা অক্সিটসিন, ভেসোপ্রেসিন, নরএপিনেফ্রিন, এন্ডরফিনের মতো সহস্র পদার্থ নিয়ে চালিত, যা আমাদের অর্জিত অভিজ্ঞতা ও যাপিত জীবনের সার্বিক পরিবেশ দিয়ে পরিচালিত, সেই জীবনের সমস্ত ভাণ্ডারকে কী সাধ্য যে এস্ট্রোজেন বা টেস্টোস্টেরন এক হাতে কাত করে দেবে?
‘কখন তোমাকে ঘেন্না করতে শিখলাম আমি?’
ঠিক কখন? যে তোমাকে আমি দিনে দিনে, প্রতি বসন্তে একবার করে সাজাতাম, সেই তোমাকে কখন ঘেন্না করতে শিখলাম? অথচ সেই লোকটা প্রতিবার তোমাকে নিয়ে নারকীয় তৃপ্তি পেতে তোমার প্রশংসা করত যখন, তখন তোমাকে আরো ভালোবাসতাম। আরো সাজাতাম। তাহলে তোমাকে ঘেন্না করতে শিখলাম কখন? অমূল্য যখন কোলে এলো, তখন? অতুল যখন কোলে এলো, তখন? অনিমা, অনিতা যখন কোলে এলো, তখন? সাত-দুগুণে চৌদ্দ বছরে আরো কতগুলো কোলে এলো যখন, তখন? না, তা নয়। প্রতিবার তোমাকে বেশি করে ভালোবেসেছি আমি। নাকি অমূল্য স্কুল ছেড়ে দিল, গাঁজা খেতে শিখল, বাড়ি থেকে পালিয়ে গেল, চুরি করে হাজত খাটল, আর এখন চোখের ওপর ছোট ভাইয়ের বিয়ে দেখতে পারবে না বলে দুদিন বাড়ি নেই যখন, তখন?… কখন তোমাকে ঘেন্না করতে শিখলাম তাহলে? ঠিক কখন? ঠিক কখন? ঠিক কখন?
ওপরের কথাগুলো ষাটের দশকের এক প্রখ্যাত গল্পকারের একই দশকের শুরুতে লেখা ‘আরো কয়েকটি পুতুল’ গল্প থেকে উদ্ধৃত। বলা বাহুল্য, আমার এ-লেখার শিরোনামটিও সেখান থেকেই ধার করা। বহু সন্তানের জননী যৌবনাতিক্রান্ত সরোজিনী, যাঁর স্বামী মনমোহন উপার্জনে যথেষ্ট সক্ষম নন এবং কর্তৃত্বে অপারগ, যাঁর সংসারে নিদারুণ দারিদ্র্য, যাঁর সন্তানেরা বাউণ্ডুলে হয়ে পড়েছে, যাঁর আইএ-ফেল ছোট ছেলে এক শ টাকার চাকরি পেয়ে আহ্লাদে-ফুর্তিতে বড় ভাইকে ফেলেই বিয়ে করতে যাচ্ছে,— আজ নিজের সঙ্গে, নিজের শরীরের সঙ্গে, নিজের জীবনের সঙ্গে বোঝাপড়া করে নিতে চাইছেন। ওদিকে বড় পুত্র অমূল্যকে ফেলে রেখে ছোট পুত্র অতুলের বিয়েতে যেতে কিছুতেই মন চাইছে না মনমোহনের। কিন্তু কোথায় অমূল্য? ক্ষোভে- দুঃখে-অপমানে আর অভিমানে অমূল্য পালিয়েছে বাড়ি ছেড়ে। এখন করেন কী মনমোহন? গল্পকারের ভাষায়, ‘ওদিকের দরজার কাছে চৌকির ওপরে কী যেন একটা দেখলেন মনমোহন। ছায়া। ছায়া। নাকি অমূল্য? ও যাই হোক, ও অমূল্য। ছুটে ওর কাছে গেলেন মনমোহন। ওকে এমনি করে রেখে যাবো না। ওকে নিয়েই যাই। রুমাল পেতে অমূল্যকে তাতে বাঁধলেন মনমোহন। সবটা অমূল্য ঢুকলো না। হাত দুটো বেরিয়ে রইলো। তারই একটা হাত থেকে আরো দশটা অমূল্য বেরিয়ে এসে দুজনের গলা ধরে ঝুলতে লাগলো। আর একটা হাতে একটা মুগুর গোঁজা, সেটা দুজনের বুকে পড়তে লাগলো।‘
এই প্রতীকী গল্পকে সাদামাটা দৈনন্দিন জীবনের অঙ্গনে টেনে নামালে আমরা দেখব, মনমোহন-সরোজিনী দুজনেই নিশ্চিত তাঁদের সার্বিক দুরবস্থার জন্যে এতগুলো সন্তানের জন্মই দায়ী এবং তার জন্যে স্বামী-স্ত্রী উভয়েই উভয়কে দোষারোপ করছেন মনে মনে। ভাবটা এমন, যেন একে অন্যকে প্রলোভিত না করলে, ‘লোভ দেখিয়ে আঁধারের পাঁকে টেনে নিয়ে’ না-গেলে এমনটি হতো না। যৌনমিলনের অবশ্যম্ভাবী পরিণতি যে সন্তানের জন্ম, এ-অনিবার্যতাকে মেনে নিয়েছেন তাঁরা দুজনেই। বস্তুত, এ-গল্প সমাজবাস্তবতার চিহ্ন। গেল শতকে আমাদের সাহিত্যের প্রধান উপাদান ছিল দারিদ্র্য। শিল্প ও সাহিত্যের একটা বড় অংশ জুড়ে ছিল অনটন ও বৃহৎ পরিবার। একবিংশ শতাব্দীতে এসেও আমরা দেখি দারিদ্র্য এখনো যথেষ্ট পরিমাণেই বিদ্যমান সমাজে। তবে দারিদ্র্যের পরিসর না কমলেও তার প্রকোপ নিশ্চয়ই কমেছে। অনাহারে মৃত্যু কিংবা ক্ষুধাজনিত ক্লিষ্ট কঙ্কালসার চেহারার শিশু অথবা তাদের পিতামাতা যত্রতত্র তেমন চোখে পড়ে না আর। শিল্পোন্নয়নের সঙ্গে সঙ্গে গত অর্ধ-শতাব্দীর পরিবার পরিকল্পনার সাফল্যও এর জন্যে অবশ্যই দায়ী।
নারী-নিয়ন্ত্রিত জন্মনিরোধে তথা নারীর স্বাধিকার ও স্বাবলম্বিতা অর্জনে জন্মনিয়ন্ত্রণ-বড়ি বা ‘পিলের’ ভূমিকা সম্পর্কে বিস্তৃত আলোচনা করেছি অব্যবহিত পূর্বের রচনাটিতে। সন্দেহ নেই, ষাটের দশকের পিলের আবিষ্কার নারী-আন্দোলনের সাফল্যের এক বিরাট জয়যাত্রা। যৌনতাকে প্রজনন থেকে আলাদা করে দেখার সুযোগ এনে দিয়েছে ‘পিল’, যার সম্পূর্ণ নিয়ন্ত্রণ নারীর নিজের হাতে। পিল বাজারজাত-হওয়া অন্যান্য জন্মনিয়ন্ত্রণ-পদ্ধতির বা পুরুষ-নিয়ন্ত্রিত-পদ্ধতির, যেমন কনডম ব্যবহারের প্রতি নিরুৎসাহ প্রদানের সমার্থক নয়। বরং এটি নতুন দিগন্ত উন্মোচনকারী একটি অভিনব পন্থা, যা ভবিষ্যতে বিভিন্ন পরীক্ষা-নিরীক্ষার মাধ্যমে আরো অনেক রকমের হরমোনজাতীয় পছন্দসই জন্মনিয়ন্ত্রণ-পদ্ধতির আবিষ্কারের পটভূমি।
মেয়েদের শরীরের দুই হরমোন, এস্ট্রোজেন ও প্রজেস্টারোনের সমন্বয়ে তৈরি গতানুগতিক পিলকে ভিত্তি করে আজ বাজারে বিভিন্ন রকম জন্মনিয়ন্ত্রণ-পদ্ধতি পাওয়া যাচ্ছে, যার সবগুলো আবার মুখে খাবার বড়িও নয়। এগুলোর মধ্যে উল্লেখযোগ্য হলো মিনি পিল, একটানা পিল, পরদিন সকালের পিল, গর্ভপাতের পিল ইত্যাদি। এছাড়া রয়েছে হরমোনভিত্তিক চামড়ার ওপরে লাগাবার জন্যে প্যাচ, ডিপোপ্রভেরার মতো ইনজেকশন, যোনিতে প্রতিস্থাপনযোগ্য রিং। ছিল নরপ্ল্যান্ট নামক চামড়ার নিচে বসাবার ক্যাপসুল।
হরমোনজাতীয় সব জন্মনিরোধক সামগ্রী, সেটি পিলই হোক অথবা প্যাচ, ইনজেশকন বা আইইউডি-ই (ইন্ট্রা-ইউটেরাইন ডিভাইস অথবা জরায়ুর ভেতরে প্রতিস্থাপিত যন্ত্র) হোক, গর্ভ নিরোধ করে কিন্তু অভিন্ন উপায়েই। সাধারণত চাররকমভাবে গর্ভসঞ্চারে বাধা দেয় এই হরমোনসামগ্রী :
১. ওভুলেশন, যা ডিম্বাশয় থেকে প্রতি মাসে একটি করে পরিণত ডিম্বাণুর বেরিয়ে আসাকে বোঝায়—তা রোধ করে। মেয়েদের ডিম্বাণুর সঙ্গে পুরুষের শুক্রাণু মিললেই যেহেতু সন্তানের জন্ম হয়, ডিম্বাশয় থেকে ডিম্বাণু বেরুতে না পারলে গর্ভধারণ সম্ভব নয়। তবে কখনো কখনো হরমোনজাতীয় গর্ভনিরোধক সামগ্রী ওভুলেশনকে পুরোপুরি বন্ধ করতে সমর্থ হয় না। সেক্ষেত্রে নিম্নলিখিত অন্যান্য উপায়েও তারা গর্ভসঞ্চারে বাধা দেয়।
২. জরায়ুর ভেতরে যে তরল পদার্থ থাকে, তা এইসব গর্ভনিরোধে ব্যবহৃত হরমোনের প্রভাবে খুব ঘন হয়ে পড়ে, যার ফলে শুক্রাণু সহজে সাঁতরে ডিম্বাণুর কাছে পৌঁছতে পারে না।
৩. যদি কোনো অলৌকিকভাবে শুক্রাণুর সঙ্গে ডিম্বাণুর মিলন ঘটেও যায় (সেক্ষেত্রে অবশ্যই ওভুলেশন হয়েছে ধরেই নিতে হবে), তাহলেও হরমোন গর্ভনিরোধকের উপস্থিতিতে গর্ভসঞ্চার ঘটবে না এজন্যে যে, জরায়ুর দেয়াল, যেখানে সন্তান বেড়ে উঠবে, তা এই হরমোনের প্রভাবে যথেষ্ট মাংসল ভারী ও শক্তিশালী হয়ে উঠতে পারে না সন্তান ধারণের সামর্থ্য অর্জন করার জন্যে।
৪. পিল বা হরমোনজাতীয় গর্ভনিরোধক সামগ্রীর উপস্থিতিতে ফেলোপিয়ান টিউব ঠিকমতো কাজ করে না। ফেলোপিয়ান টিউব হলো সেই দুটি টিউব, যার মধ্য দিয়ে ডিম্বাশয় থেকে ডিম্বাণু জরায়ুতে এসে থাকে। গর্ভনিরোধক হরমোনের প্রভাবে এই টিউব স্বাভাবিকভাবে নড়াচড়া করতে পারে না। ফলে ডিম্বাণু যদি নির্গত হয়ও ডিম্বাশয় থেকে, তা শুক্রাণুর সঙ্গে মেলার তেমন সুযোগ পায় না।
গতানুগতিক দৈনন্দিন জন্মনিয়ন্ত্রণ-বড়ি ছাড়াও আজকাল বাজারে হরমোনের তৈরি বিভিন্ন রকম জন্মনিয়ন্ত্রণ-পদ্ধতি পাওয়া যাচ্ছে। এগুলো সবই মেয়েদের জন্যে তৈরি। কোনো কোনোটি মেয়েরা নিজেরাই নিতে পারে, কোনোটার জন্যে লাগে স্বাস্থ্যকর্মী বা ডাক্তারের সাহায্য। আবার সব পদ্ধতি সকল দেশে পাওয়া না-ও যেতে পারে, অথবা অনুমোদিত না-ও হতে পারে। এসকল পদ্ধতিই মেয়েদের শরীরের স্বাভাবিক হরমোনের ওঠানামা বিঘ্নিত করে। ফলে এ-ধরনের পদ্ধতি ব্যবহারের আগে ডাক্তারের পরামর্শমতো এর উপযোগিতা এবং গ্রহণযোগ্যতা যাচাই করে নেওয়া একান্তই প্রয়োজন। নিচে এমনি কয়েকটি পিলের সংক্ষিপ্ত বিবরণ দেওয়া হলো।
মিনি পিল : মিনি পিল বলতে সাধারণত প্রজেস্টারোন-সমেত জন্মনিয়ন্ত্রণ-বড়ির কথা বোঝায়। এ-ধরনের বড়িতে বেশির ভাগ ক্ষেত্রেই এস্ট্রোজেন থাকে না এবং যে- স্বল্পপরিমাণ প্রজেস্টারোন থাকে, তা জন্মনিয়ন্ত্রণের জন্যে কোনোমতে যথেষ্ট। এ-বড়ি দুগ্ধদানকারী মায়েদের জন্যে বিশেষ উপযোগী। এস্ট্রোজেনের মতো প্রজেস্টারোন দুধ শুকিয়ে দেয় না, যার ফলে দুধের পরিমাণ এবং গুণগত মান প্রায় অপরিবর্তিত থাকে। যেসব মহিলা এস্ট্রোজেনের প্রতি স্পর্শকাতর, অথবা যাদের কোনো কারণে এস্ট্রোজেন গ্রহণ করা বারণ, তারা এই মিনি পিল বেছে নিতে পারেন। এর কার্যকারিতা গতানুগতিক জন্মনিরোধ-বড়ির চাইতে খানিকটা কম (৯৭%)। তবে যেহেতু দুগ্ধদানকারী মায়েরা প্রাকৃতিক উপায়েও জন্মনিরোধের সুযোগ পান খানিকটা, সেহেতু সার্বিকভাবে ‘মিনি পিলে’র কার্যকারিতা প্রসবোত্তীর্ণ সময়ে খুব কম নয়। এই পিলের প্রধান সমস্যা মাঝে-মধ্যে অসময়ে মাসিকের মতো, কিন্তু পরিমাণে কম, রক্তক্ষরণ। শুধু প্রজেস্টারোন-সমেত ‘মিনি পিল’ ছাড়াও কৃত্রিম উপায়ে তৈরি (সিনথেটিক) অল্প পরিমাণের এস্ট্রোজেনসহ (৩০-৪০ মিলিগ্রাম) এক ধরনের প্রজেস্টারোনের ‘মিনি পিল’ও পাওয়া যায় বাজারে। ‘মিনি পিল’ ব্যবহারকারীদের মধ্যে রক্ত জমাট বাঁধার অসুখ (ব্লাড ক্লট), মাইগ্রেইন মাথাধরা বা ওজন বৃদ্ধির প্রকোপ অনেক কম গতানুগতিক জন্মনিয়ন্ত্রণ-বড়ি ব্যবহারকারীদের তুলনায়। এর কারণ এস্ট্রোজেনের অনুপস্থিতি বা স্বল্পমাত্রার এস্ট্রোজেনের উপস্থিতি।
একটানা পিল : ইদানীং কোনো কোনো দেশে আরেক রকম জন্মনিয়ন্ত্রণ-বড়ি বেরিয়েছে, যা খেলে মেয়েদের বছরে মাত্র চার বার মাসিক হবে। এ-বড়ির উপাদান গতানুগতিক জন্মনিয়ন্ত্রণ-বড়ির মতোই। তবে প্রতি মাসের শেষদিকে হরমোনবিহীন চিনির বা ভিটামিনের যে-সাতটি পিল থাকে, তা এখানে অনুপস্থিত। তার বদলে এগারো সপ্তাহ ধরে প্রতিদিন এস্ট্রোজেন-প্রজেস্টারোনসহ জন্মনিরোধ-বড়ি খেয়ে যেতে হবে। গতানুগতিক জন্মনিয়ন্ত্রণ-বড়ির বেলায় মেয়েরা পরপর ২১ দিন হরমোন-বড়ি খায়। তারপর সাত দিন খায় চিনি বা ভিটামিনের বড়ি, যার ভেতর কোনো হরমোন থাকে না। আর এই শেষোক্ত বড়ি খাবার সময়েই হরমোনের অভাবে জরায়ুর গায়ে বেড়ে-ওঠা মাংসল দেয়াল ভেঙে পড়ে এবং মাসিকের আবির্ভাব ঘটে। দীর্ঘমেয়াদি জন্মনিরোধ-বড়ির বেলায় যেহেতু এগারো সপ্তাহ ধরে হরমোনসহ জন্মনিয়ন্ত্রণ-বড়ি খেয়ে যেতে হবে, এই পুরো সময়টায় ব্যবহারকারীর কোনো মাসিক হবে না। এগারো সপ্তাহ পরে এক সপ্তাহ হরমোনবিহীন চিনির বড়ি বা ভিটামিন বড়ি খাবেন তাঁরা, যখন মাসিক হবে। এখন প্রশ্ন এবং দুশ্চিন্তা হলো, বারো মাসে তেরো বারের বদলে এই চার বার মাসিক কি স্বাস্থ্যের পক্ষে ক্ষতিকর? আমেরিকার ইস্টার্ন ভার্জিনিয়া মেডিক্যাল স্কুলে ১৮ থেকে ৪০ বছরের মহিলাদের ওপর গবেষণা করে দেখা গেছে, একটানা পিলের কার্যকারিতা যেমন গতানুগতিক পিলের মতোই প্রায় এক শ ভাগ নির্ভরযোগ্য, তেমনি স্বাস্থ্যের ক্ষেত্রেও এই দুই পিলের ভেতর একটার চেয়ে আরেকটা বেশি নিরাপদ বা ঝুঁকিপূর্ণ নয়। অর্থাৎ রক্ত জমাটবাঁধা বা স্ট্রোকের যে-বাড়তি কিছুটা সম্ভাবনা জন্মনিয়ন্ত্রণ-বড়ির সঙ্গে সম্পৃক্ত, এই একটানা বড়িতেও একইরকম সম্ভাবনা রয়েছে। তবে যেহেতু এই বড়ির প্রচলন বাজারে নেহাতই নতুন, এর দীর্ঘমেয়াদি প্রতিক্রিয়া এখনো জানার সুযোগ হয় নি। প্রতি মাসে মাসিকের উৎপাতে যাঁরা বড়ই বিব্রত, তেমন অনেক মহিলা এই ধরনের বড়িকে (আমেরিকা-বাজারে ‘সিজনাল’ বলে খ্যাত) স্বাগত জানিয়েছে। যেসব নারী মাসিকের সময়ে বিশেষভাবে শারীরিক অস্বাচ্ছন্দ্য ও তীব্র ব্যথার শিকার হন, তাঁদের জন্যে এ-ব্যবস্থা গ্রহণে ডাক্তাররা নিজেরাই ইদানীং উৎসাহ দিচ্ছেন। তাছাড়া বিজ্ঞানীরা এটাও মনে করিয়ে দিচ্ছেন যে, প্রাকৃতিক উপায়ে যে- মাসিক হয় মেয়েদের, যা একটা ঋতুচক্রের পুনরাবৃত্তি এবং শরীরে কতকগুলো হরমোনের বিশেষ নমুনায় ওঠানামার ফল, জন্মনিয়ন্ত্রণ-বড়ি ব্যবহারকারী মেয়েদের মাসিকের সঙ্গে তার তুলনা চলে না। যেসব মেয়ে হরমোনজাতীয় জন্মনিয়ন্ত্রণের ওষুধ খান, তাঁদের এস্ট্রোজেন ও প্রজেস্টারোনের ওঠানামা তেমন ঘটে না মাসের বিভিন্ন সময়ে। কৃত্রিম উপায়ে পুরো মাসেই প্রায় একইরকম মাত্রায় সেসব হরমোন থেকে যায় রক্তে (অবশ্য ইদানীং এমনও কিছু জন্মনিয়ন্ত্রণের বড়ি আবিষ্কৃত হয়েছে, যা মাসের বিভিন্ন সময়ে বিভিন্ন মাত্রার হরমোন সরবরাহ করে নারীদেহে)। ফলে স্বাভাবিক ঋতুচক্রের মাঝামাঝি সময়ে যে-ওভুলেশন (ডিম্বাশয় থেকে ডিম্বাণুর বেরিয়ে আসা) ঘটে মেয়েদের শরীরে, হরমোন-জন্মনিয়ন্ত্রণ-বড়ি খেলে সেই ওভুলেশন ঘটে না। তাই মাস শেষে পিল ব্যবহারকারী মেয়েদের যে-রক্তপাত ঘটে, তা ডিম্বাণুর সঙ্গে শুক্রাণুর মিলনের ব্যর্থতায় ‘জরায়ুর কান্না’ বা ভ্রূণের অনুপস্থিতিতে পুষ্ট জরায়ুর ঝরে-পড়া নয়। কৃত্রিম উপায়ে হঠাৎ হরমোন বন্ধ করে দেওয়ায় প্রজেস্টারোনের অভাবে জরায়ুর দেয়াল ভেঙে পড়ে কেবল। আর তাই, কোনো কোনো বিজ্ঞানী ও চিকিৎসকের মত এই কৃত্রিম রক্তপাত বছরে তেরোবার না চার বার হলো, তাতে হয়তো তেমন কিছু আসে যায় না। কেবল মানসিক স্বস্তি তৈরি করা অথবা সবকিছু স্বাভাবিক আছে বলে এক ধরনের নিশ্চয়তা ও নিরাপদ বোধের জন্ম দেওয়া ছাড়া, জন্মনিয়ন্ত্রণ বড়ি ব্যবহারকারীদের মাস শেষের নির্ধারিত মাসিকের সঙ্গে প্রাকৃতিক মাসিকের খুব বেশি মিল নেই। এছাড়া যারা খেলোয়াড়, নৃত্যশিল্পী, পর্যটক, কিংবা যাদের ধর্মীয় বা পেশাগত কারণে যাত্ৰা অনিবাৰ্য, তাদের ক্ষেত্রে এই একটানা জন্মনিরোধ-বড়ি বেশ সুবিধাজনক বলে বিবেচিত হতে পারে বলে অনেকের ধারণা। এছাড়া কোনো কোনো গবেষক ইদানীং এমন প্রশ্নও করতে শুরু করেছেন যে, মেয়েদের প্রতি মাসে মাসিক হবার কোনো বৈজ্ঞানিক যৌক্তিকতা রয়েছে কিনা। কোনো কোনো বিজ্ঞানী এমনও দেখিয়েছেন যে, সারা জীবন ধরে ঘটে যাওয়া মোট মাসিকের সংখ্যার সঙ্গে কোনো কোনো ক্যান্সার, বিশেষ করে স্তনের ক্যান্সারের একটা যোগাযোগ রয়েছে। তাঁরা দেখিয়েছেন উন্নত দেশের মেয়েদের, যাঁদের প্রথম মাসিক হয় কম বয়সে, কিন্তু রজঃনিবৃত্তি ঘটে বেশি বয়সে, যাঁরা নিঃসন্তান, এক বা দুই সন্তানের জননী, যাঁরা দীর্ঘদিন সন্তানকে স্তন্যদান করেন না, তাঁদের তুলনায় উপজাতীয় অথবা অনুন্নত দেশের নারীদের মোট মাসিকের সংখ্যা অনেক কম। শেষোক্ত নারীদের প্রথম মাসিক দেরিতে আসে এবং মাসিক বন্ধও হয় অপেক্ষাকৃত আগে (এর সঙ্গে তাদের পুষ্টির ঘনিষ্ঠ সম্পর্ক থাকা স্বাভাবিক)। এছাড়া বহু সন্তানের জননী হওয়ায় এবং সন্তানদের দীর্ঘদিন স্তন্যদান করায় তাঁদের জীবনে মাসিকের সংখ্যা স্বাভাবিকভাবেই কম হয়। আর এইসব নারীর, যাঁদের মাসিকের সংখ্যা কম, তাঁদের মধ্যে স্তনের ক্যান্সারের প্রকোপও কম দেখা যায়। এর আগেও অনুরূপ গবেষণায় দেখা গেছে যে, যৌনসচল ও জননীদের তুলনায়, চিরকুমারীদের (যেমন নানা সন্ন্যাসিনী) মধ্যে স্তনের ক্যান্সারের আধিক্য রয়েছে। এ-ব্যাপারে বহু অনুসন্ধানের পর বিজ্ঞানীদের ব্যাখ্যা হলো, প্রতিটি ওভুলেশনের (যার পরিণতিতে মাসিক স্রাব হয়) সময়, প্রচুর এস্ট্রোজেন তৈরি হয় ডিম্বাশয়ে। আর রক্তে এই অতিমাত্রার এস্ট্রোজেনের উপস্থিতিই স্তন-ক্যান্সারের আধিক্যের কারণ।
মাসিক বিহীন পিল (লাইব্রেল) : অবশেষে ২০০৭ সালের মে মাসে এসেছে বাজারে সেই পিল যা খেলে শুধু জন্মনিয়ন্ত্রণই হবে না, মাসিকও পুরোপুরি বন্ধ হয়ে যাবে। ওয়াইয়েন্স ফার্মাসিউটিক্যালস বাজারজাত করেছে এ অভিনব পিলটি। এই পিলে অতি অল্পমাত্রায় এস্ট্রোজেন ও প্রজেস্টাবোন থাকে এবং তা প্রতিদিন খেতে হয়। এফডিএ ছাড়পত্র দিয়ে দিয়েছে এ পিলকে। যেসব মেয়েরা মাসিকজনিত যন্ত্রণা ও নানাবিধ অসুখে ভুগছে, তাদের জন্যে এ পিল বেশ উপকারী। এছাড়া এমন মহিলার সংখ্যাও নগণ্য নয়, যারা কর্মোপলক্ষে, অথবা জীবনযাত্রার কারণে মাসিকের মোকাবিলা করতে চান না। অনেকে অবশ্য মাসিকহীনতাকে অস্বাভাবিক বা অপ্রাকৃতিক ভেবে এই পিলকে অগ্রাহ্য, নাকচ বা পরিত্যাগ করতে পারেন। কিন্তু সত্যি কথা বলতে কি, গতানুগতিক পিল খাবার পর মাস শেষে যে মাসিকের মতো রক্তপাত হয়, সেটা প্রাকৃতিক মাসিকের সঙ্গে কোনোভাবেই তুলনীয় নয়। প্রাকৃতিক মাসিক হয়, ওভুলেশনের (ডিম্বাশয় থেকে ডিম্বাণুর নির্গমন) পর শুক্রাণুর সঙ্গে ডিম্বাণু। মলে ভ্রুণের জন্ম দিতে না পরার কারণে জরায়ুর পর্দা ছিড়ে রক্তপাত। আর আঠাশ দিন হরমোন পিল খাবার পর কয়েকদিন হরমোন পিলের বিরতি দেওয়ায় break through রক্তপাত হয়। সেটা প্রাকৃতিক মাসিক নয়। ফলে শিক্ষিত নারীরা আজ অনেকেই ভাবে, এই অস্বাভাবিক নকল মাসিকের আসলেই কোনো প্রয়োজন রয়েছে কি না নারী জীবনে। অযথা অসুবিধে, অস্বস্তি ও হয়রানি থেকে কেউ কেউ মুক্তি চায়, মাসিকজনিত যন্ত্রণা বা বিশেষ অসুবিধা না থাকলেও। জগত হবে প্রায় আড়াই হাজার নারীর ওপর গবেষণা করে দেখা গিয়েছে যে কিছু বিচ্ছিন্ন পার্শ্ব প্রতিক্রিয়া ছাড়া গতানুগতিক পিলের সঙ্গে লাইব্রেল সব ব্যাপারেই তুলনীয়। তবে যেহেতু বাজারে সদ্য এসেছে, আরো অনেক বছর লাগবে জানতে ও বুঝতে যে দীর্ঘ এ ব্যবহারেও পিল পুরোপুরি নিরুদ্ধে ও কার্যকরী কি না।
পরদিন সকালের পিল বা প্ল্যান-বি পিল : নামটা যদিও ‘পরদিন সকালের পিল’ অথবা ‘মর্নিং আফটার পিল’, এর মানে এই নয় যে, যৌনমিলনের পরদিন সকালেই এটা খাওয়া জরুরি। এই পিলের আবিষ্কার হয়েছে এই কারণে যে, কোনো এক অসতর্ক মুহূর্তে অথবা আবেগের তাড়নায় কোনোরকম জন্মনিয়ন্ত্রণের প্রস্তুতি ছাড়া যৌনমিলন ঘটে গেলেই যাতে অনিবার্যভাবে গর্ভধারণকে মেনে নিতে না হয়। যৌনমিলনের তিন দিনের মধ্যেই এই বড়ি খেতে হবে, যাতে গর্ভসঞ্চার না ঘটে। পরদিন সকালের পিলে খুব বেশিমাত্রার এস্ট্রোজেন ও প্রজেস্টারোন থাকে, যা গর্ভধারণের উপযোগী নয়। যেহেতু এটি একটি জরুরি ব্যবস্থা মাত্র এবং মাত্রাতিরিক্ত হরমোন দিয়ে তৈরি, এ-বড়ি খেয়ে নিয়মিত গর্ভনিরোধ করার কথা ভাবা একান্তই অনুচিত। কোনো কোনো দেশে এ-বড়ি ‘জরুরি জন্মনিয়ন্ত্রণ-বড়ি’ বলেও পরিচিত। নিউইয়র্কের পমোনা শহরের বার ল্যাবরেটরিতে তৈরি ‘প্ল্যান-বি’ বলে খ্যাত এই ওষুধ আমেরিকায় আজ যত বিতর্কের সূচনা করেছে, কম ওষুধই তা করেছে। এর প্রধান কারণ ‘প্ল্যান-বি’ বা ‘পরদিন সকালের পিলকে প্রেসক্রিপশনের আওতা থেকে বের করে নিয়ে খোলাবাজারে বিক্রি করার অনুমতি নিয়ে মতানৈক্য। আমেরিকার ওষুধ-নিয়ন্ত্রক এফডিএ-র কিছু বিজ্ঞান-বিশেষজ্ঞ উপদেষ্টা মত দিয়েছিলেন যে, এই ওষুধ যথেষ্ট নিরাপদ এবং যেহেতু এটি জরুরি অবস্থায় নির্দিষ্ট সময়সীমার মধ্যে গ্রহণ করা আবশ্যক, একে সহজলভ্য করার জন্যে প্রেসক্রিপশনের বাধ্যবাধকতার বাইরে রাখা প্রয়োজন। তাঁরা মনে করেন, এই জরুরি পিল সহজলভ্য হলে গর্ভপাতের প্রয়োজনীয়তা ও মোট সংখ্যা যথেষ্ট পরিমাণে কমে যাবে। অন্য উপদেষ্টাদের মতে, এই ওষুধের জন্যে প্রেসক্রিপশনের প্রয়োজন না-হলে, এর যথেচ্ছ ব্যবহার শুরু হয়ে যাবে, বিশেষ করে কিশোরীদের মধ্যে, যারা অপরিকল্পিতভাবে অথবা অন্যদের দ্বারা প্রভাবিত হয়ে প্রায়শই তাৎক্ষণিকভাবে যৌনকর্মে লিপ্ত হয়। এই বিতর্কের সূত্র ধরে সম্প্রতি এফডিএ-র এক কর্মকর্তা পদত্যাগ করেছেন, যিনি ‘প্ল্যান-বি’কে প্রেসক্রিপশনের বাইরে রাখার কট্টর সমর্থক ছিলেন। ‘প্ল্যান-বি’ এই নামটাই প্ৰমাণ করে, এই পদ্ধতি সাধারণ এবং সবসময় ব্যবহারের উপযোগী কোনো পদ্ধতি নয়। ‘প্ল্যান-এ’ বা প্রাথমিক পদ্ধতি কোনো কারণে ব্যর্থ হলে, তা তাড়াহুড়ো বা যৌনতাড়নায় কাতর হয়ে কোনো ব্যবস্থা গ্রহণ না করার জন্যেই হোক, অথবা কনডম ফেটে যাবার জন্যেই হোক, কিংবা ধর্ষণ বা ঘনিষ্ঠ আত্মীয়ের মধ্যে অননুমোদিত যৌন- সম্পর্কের (ইনসেস্ট) কারণেই হোক, ‘প্ল্যান-বি’ হলো দ্বিতীয় পর্যায়ের বা শেষ সম্বল জন্মনিয়ন্ত্রক, যা কেবল জরুরি অবস্থার জন্যে প্রযোজ্য।
আমেরিকার মতো দেশে যেখানে গতানুগতিক জন্মনিয়ন্ত্রণ-বড়ি এখনো প্রেসক্রিপশনের আওতায়, সেখানে এত বেশিমাত্রার হরমোনসহ ওষুধ খোলা কাউন্টারে বিক্রির জন্যে অনুমতি দেওয়া কতটা যুক্তিপূর্ণ, তা ভাবার বিষয়। এ-অনুমতি অল্পবয়েসি মেয়েদের শরীর ও মনের ওপর একটা বাড়তি চাপ প্রয়োগ করবে বলে অনেকের ধারণা। এই বয়সে, বিশেষ করে পাশ্চাত্যে, নারীদের ওপর সবসময়েই একটা চাপ থাকে পুরুষের আগ্রহ-অনুসারে যৌন-সম্পর্ক স্থাপন করার জন্যে। সম্ভাব্য গর্ভসঞ্চারের ভীতি এবং সময়মতো গর্ভনিরোধ-সামগ্রীর অপ্রতুলতা এই দাবিকে সবসময় না মানার পক্ষে কাজ করে। তাছাড়া কনডম ব্যবহারে অনিচ্ছুক, প্রচণ্ড হরমোন-তাড়িত যৌনসম্ভোগে আকুল কিশোররা ‘প্ল্যান-বি’র প্রতুলতা টের পেলে মেয়েদের ওপর মানসিক বোঝা চাপিয়ে দেবে এই বলে যে, রক্ষাকবচ হিসেবে ‘পরদিন সকালের পিল’ তো রয়েই গিয়েছে। তাছাড়া কনডম ব্যবহারে পুরুষকে বাধ্য করা, তার যৌনাচারের (একগামিতার) প্রতি অবিশ্বাস বা কটাক্ষ বলেও তারা খোঁটা দিতে শুরু করবে। এর ফলে এইচআইভি ও এইডসের যুগে যখন কনডম ব্যবহার একান্ত জরুরি, ‘প্ল্যান-বি’ হয়তো তার বিরুদ্ধশক্তি হিসেবে কাজ করবে। কিশোরীদের স্বাস্থ্যের কথা ভেবে ও মাত্রাতিরিক্ত হরমোন থেকে তাদের রক্ষা করার উপায় হিসেবে ওষুধটির বিক্রির নিয়ন্ত্রিত পদ্ধতির ব্যাপারে পরামর্শ দিয়েছেন কেউ কেউ। যেমন সতেরো বছরের নিচে ছেলে বা মেয়ের কাছে এ-ওষুধ বিক্রি না করা। অথবা কাউন্টারের পেছনে ফার্মাসিস্টদের আওতায় ওষুধটি রাখা, যাতে গ্রাহককে এসে তা চাইতে হয়। যদিও পরদিন সকালের এই পিলকে যথেষ্ট নিরাপদ বলা হচ্ছে, এটা এখনো ভালোমতো জানা যায়নি—কোনো কারণে গর্ভরোধ করতে ব্যর্থ হলে, এই পিলের প্রভাবে গর্ভজাত সন্তানের কোনো ক্ষতি হবে কি না। প্রায় তিরিশ-চল্লিশ বছর আগে আরেকরকম ‘পরদিন সকালের পিল’ খেয়ে যে-মহিলারা গর্ভরোধে ব্যর্থ হয়ে সন্তান প্রসব করেছেন, তাদের সন্তানদের কেউ কেউ বিকলাঙ্গ হয়ে জন্মেছে, কারো-বা পরবর্তীকালে ক্যান্সারসহ অন্যান্য জটিলতা দেখা দিয়েছে। ‘প্ল্যান-বি’তে সাধারণত দুটো বড়ি খেতে হয়। যৌনমিলনের ৭২ ঘণ্টার মধ্যে তা খেতে হয়, তবে যত তাড়াতাড়ি তা খাওয়া সম্ভব, তত বেশি কার্যকর হয় তা। চব্বিশ ঘণ্টার মধ্যে খেতে পারলে সবচেয়ে ভালো। ‘প্ল্যান-বি’ ছাড়াও বিভিন্ন দেশে বিভিন্ন রকম ‘পরদিন সকালের পিল’ পাওয়া যায়। আমেরিকার অঙ্গরাজ্যগুলোর নিয়ম-কানুন যেহেতু সবসময় কেন্দ্রীয় নিয়ম দিয়ে পরিচালিত হয় না, এফডিএ প্রাথমিক পর্যায়ে অনুমতি না দিলেও সাতটি অঙ্গরাজ্যে অনেক আগেই এই ওষুধ প্রেসক্রিপশনবিহীন বিক্রির ছাড়পত্র পেয়েছে। এখন অবশ্য এফডিএও অনুমতি দিয়েছে। তবে তা সতের বছরের অনুর্ধদের জন্যে নয়। গতানুগতিক জন্মনিয়ন্ত্রণ-বড়ি যেভাবে কাজ করে, ‘পরদিন সকালের বড়ি’ও সেভাবেই কাজ করে। বিশেষ করে এই বড়ি শুক্রাণুর সঙ্গে ডিম্বাণুর মিলনে সৃষ্ট ভ্রূণের বেড়ে-ওঠার জন্যে আবশ্যক জরায়ুতে বিদ্ধ হওয়াতে বাধা দেয়। গর্ভধারণ হয়ে যাবার পর এ-বড়ি ব্যবহার করলে তা আর কার্যকর হয় না।
গর্ভপাতের পিল (যেমন আরইউ ৪৮৬) : এ-ধরনের ওষুধে সাধারণত দু রকম বড়ি থাকে, যা গর্ভসঞ্চারের পর আট সপ্তাহ পর্যন্ত গর্ভপাত করতে সক্ষম। প্রজেস্টারোন-বিরোধী প্রথম বড়িটি (মিনি প্রিস্টোন) খাবার পর তা শরীরের প্রজেস্টারোন হরমোনের কার্যাবলি প্রতিরোধ করে। প্রজেস্টারোন হলো সেই হরমোন, যা গর্ভসঞ্চার হলে জরায়ুকে যথেষ্ট পরিমাণে মাংসাল ও শক্তিশালী করে তোলে, যাতে সেখানে শিশুটি সুস্থভাবে বেড়ে উঠতে পারে। প্রজেস্টারোনের সঙ্গে প্রতিদ্বন্দ্বিতা করার কারণে প্রথম পিলটি খাবার পর জরায়ুর দেয়াল ও বাঁধন ভেঙে পড়তে শুরু করে। এই বড়ি খাবার দেড় থেকে দু দিনের মধ্যে অন্য আরেকটি বড়িকে (মিসোপ্রোস্টল) যোনির ভেতর প্রবেশ করাতে হয়, যেটা প্রস্টাগ্লেন্ডিন জাতীয় হরমোন। এ-বড়ি জরায়ুর সঙ্কোচন (কন্ট্রাকশন) বাড়িয়ে দেয় এবং ভ্রূণকে জরায়ু থেকে উৎখাত করে। গর্ভপাতের বড়ি সবসময় ডাক্তারের পরামর্শে ও তত্ত্বাবধানে গ্রহণ করতে হয়। কেননা, কোনো কারণে (যার সম্ভাবনা খুবই কম) পুরো গর্ভপাত যদি না ঘটে, তাহলে এ-বড়ির ক্ষতিকর প্রভাব থেকে যেতে পারে গর্ভজাত সন্তানের ওপর। সেক্ষেত্রে এ ব্যর্থ রাসায়নিক গর্ভপাতকে অপারেশনের মাধ্যমে কার্যকরী করে তুলতে হবে। এছাড়া গর্ভপাতের বড়ি খেলে অনিয়ন্ত্রিত ও প্রবল রক্তপাতের সম্ভাবনা থাকে, যার ফলে মেয়েদের মৃত্যু পর্যন্ত ঘটতে পারে। ফলে কোনোভাবেই এ-ওষুধ চিকিৎসকের তত্ত্বাবধান ব্যতীত গ্রহণ করা উচিত নয়।
সপ্তাহে একদিন পিল (যেমন আর ২৩২৩) : সপ্তাহে একদিন ৫ মিলিগ্রাম সিনথেটিক প্রজেস্টারোন হরমোন পিল খেয়ে গর্ভনিরোধ সম্ভব। জন্মনিরোধে এর উপযোগিতা যাচাই করা ইতোমধ্যেই হয়ে গেছে, কিন্তু এই পিলের অন্যান্য প্রভাব ও প্রতিক্রিয়া যাচাই করা এখনো শেষ হয়নি। সুস্থ আটাশ জন নারীর শরীরে মোট ১৩৮ ঋতুচক্রের জন্যে এই ওষুধ ব্যবহার করে দেখা গেছে যে, এসময় কোনো গর্ভসঞ্চার হয়নি। প্রধান উপসর্গ হলো অনিয়মিত রক্তস্রাব, মাথাধরা ও ওজন বৃদ্ধি। অন্য একটি গবেষণায় চুয়াল্লিশজন নারীর দেহে এটি প্রয়োগ করে দেখা গেছে, রক্তে সুগার, কোলেস্টরল বা ট্রাই-গ্লিসারাইডের পরিমাণও বাড়ায় না এই ওষুধ। প্রতিদিনের বদলে সপ্তাহে একদিন জন্মনিয়ন্ত্রণ-বড়ি গ্রহণ করার সম্ভাবনাকে অনেক নারীই স্বাগত জানিয়েছেন।
সেন্টক্রোমেন : সপ্তাহে একদিন হরমোনবিহীন পিল : ভারতের সেন্ট্রাল ড্রাগ রিসার্চ ইনস্টিটিউটের (লখনৌ) আবিষ্কৃত সেন্টক্রোমেন ‘সাহেলী’ ও ‘সেন্ট্ৰন’ ট্ৰেড নামে ভারতে বাজারজাত। সেন্টক্রোমেন এস্ট্রোজেন বা প্রজেস্টারোনের মতো কোনো স্টেরয়েড হরমোন দিয়ে তৈরি নয়। এটি একটি সিনথেটিক রাসায়নিক পদার্থ, যেটির রাসায়নিক আকৃতি কিছুটা স্টেরয়েড হরমোনের মতো। সেন্টক্রোমেন ওভুলেশন বন্ধ করে না। কিন্তু ভ্রূণের জরায়ুতে বিদ্ধ হওয়া ও তার বেড়ে-ওঠা রোধ করে। তিরিশ মিলিগ্রাম সেন্টক্রোমেন প্রাথমিকভাবে সপ্তাহে দু দিন এবং পরে সপ্তাহে কেবল একবার গর্ভনিরোধের জন্যে যথেষ্ট। অসময়োচিত মাসিক বা কখনো কখনো ফোঁটা ফোঁটা রক্তপাত ছাড়া অন্য কোনো জটিল পার্শ্বপ্রতিক্রিয়া সাধারণত হয় না সেন্টক্রোমেন ব্যবহারের ফলে।
হরমোনজাতীয় জন্মনিয়ন্ত্রণের ওষুধ মুখে খাবার বড়ি দিয়ে শুরু হলেও শেষ পর্যন্ত সেখানেই সীমাবদ্ধ থাকে নি। প্রতিদিন মনে করে পিল খাবার বিড়ম্বনা এড়াতে, মুখে ওষুধ গ্রহণ করার আপত্তিতে, খরচ কমাতে অথবা জীবনযাত্রার সঙ্গে খাপ খাওয়াতে, আজ বাজারে ‘পিল’ ছাড়াও বিভিন্নরকম হরমোনের তৈরি জন্মনিয়ন্ত্রণ-পদ্ধতি পাওয়া যায়। নিচে সংক্ষেপে সেসব কয়েকটির কথা উল্লেখ করা হলো-
এক. প্রজেস্টারোন ইনজেশকন (ডেপোপ্রভেরা) : ডেপোপ্রভেরা বলে খ্যাত সিনথেটিক প্রজেস্টারোন দিয়ে তৈরি জন্মনিয়ন্ত্রণের ইনজেকশন দীর্ঘমেয়াদি জন্মনিয়ন্ত্রক হিসেবে কাজ করে। অনিয়মিতভাবে অল্প অল্প রক্তপাত এই পদ্ধতির সবচেয়ে বড় পার্শ্বপ্রতিক্রিয়া। এছাড়াও বেশকিছু অসুবিধার কথা উল্লেখ করেন কোনো কোনো ডেপোপ্রভেরার গ্রহীতারা। তিন মাসে একটি করে ইনজেকশন জন্মনিয়ন্ত্রণের জন্যে যথেষ্ট এ-পদ্ধতিতে।
দুই. চামড়ার নিচে দীর্ঘমেয়াদি জন্মনিয়ন্ত্রণের ক্যাপসুল (নরপ্ল্যান্ট) : এই পদ্ধতিতে হরমোনের জন্মনিয়ন্ত্রক ওষুধ চামড়ার নিচে ছয়টি ছোট ছোট ম্যাচের কাঠির মতো ক্যাপসুলের মাধ্যমে শরীরে সরবরাহ করা হতো। স্বাস্থ্যসেবায় নিয়োজিত কোনো ডাক্তার বা বিশেষজ্ঞরা অপারেশনের মাধ্যমে এটিকে চামড়ার নিচে বসিয়ে দিতেন। এই ক্যাপসুল বা পাম্প থেকে অল্পমাত্রায় হরমোন অবিরত বেরিয়ে আসত আপনাআপনি। ফলে গ্রহীতার নিজের কিছু করতে হয়নি। তবে নরপ্ল্যান্ট ব্যবহারের সঙ্গে অনিয়মিত মাসিকসহ বেশকিছু পার্শ্বপ্রতিক্রিয়ার সংশ্লিষ্টতা আবিষ্কৃত হয়েছে। নরপ্ল্যান্ট ক্রমাগত পাঁচ বছর ধরে কাজ করে যেতে সক্ষম। তবে এই পদ্ধতি বর্তমানে আর বাজারজাত করা হয় না। পাঁচ বছর অতিক্রান্ত হবার পর অন্য পদ্ধতি বেছে নিতে হচ্ছে। তবে নরপ্ল্যান্টের পরিবর্তে বাজারে এসেছে এখন ছয়টির বদলে একটি ম্যাচের কাটির মতো চামড়ার নিচের ক্যাপসুল, যা তিন বছর পর্যন্ত কার্যকরী।
তিন. হরমোন-সমেত আইইউডি অথবা যোনি-রিং : হরমোন-সমেত আইইউডি ডাক্তার বা স্বাস্থ্যকর্মীর মাধ্যমে জরায়ুতে স্থাপন করে জন্মনিয়ন্ত্রণ করা সম্ভব। অন্যদিকে হরমোনসহ যোনির রিং নিজে নিজেই ব্যবহার করা চলে। শরীরের ভেতরে ব্যবহারযোগ্য এই দুইরকম জিনিসই বাজারে পাওয়া যায়। যোনির রিং তিন সপ্তাহ পর বের করে নিতে হয়, আবার মাসিকের পর নতুন একটি ঢোকাতে হয়। হরমোন-সমেত আইইউডি কয়েক বছর ধরে কাজ করতে পারে।
চার. হরমোনের প্যাচ : (অর্থোএভরা) এস্ট্রোজেন ও প্রজেস্টারোনের তৈরি চামড়ার ওপরে ব্যবহারযোগ্য একরকম প্যাচ আবিষ্কৃত হয়েছে, যা মেয়েরা শরীরের যে-কোনো জায়গায় চামড়ার ওপর বসিয়ে গর্ভনিরোধ করতে পারেন। সপ্তাহে মাত্র একবার প্রায় দুই ইঞ্চি দৈর্ঘ্য ও প্রস্থের ছোট্ট কাপড়ের টুকরোর মতো প্যাচটি চামড়ার ওপর বসিয়ে রাখতে হবে। প্যাচের পেছনে আঠার মতো পদার্থ থাকে, যা প্যাচটিকে শরীরের সঙ্গে আটকে রাখে। স্নান করা, সাঁতার কাটা, খেলাধুলাসহ প্রাত্যহিক স্বাভাবিক কাজকর্মে কোনো কিছুতেই বাধা নেই। প্যাচ থেকে হরমোন আস্তে আস্তে বেরিয়ে চামড়ার ভেতর দিয়ে শরীরে প্রবেশ করে। এক সপ্তাহ পরে পুরনো প্যাচটি ফেলে দিয়ে একটি নতুন প্যাচ বসাতে হয়। পরপর তিন সপ্তাহ প্যাচ ব্যবহার করার পর এক সপ্তাহ প্যাচ ব্যবহার করা হয় না, যার ফলে তখন মাসিক হয়। খাবার বড়ি যোনি-রিং ছাড়া এটাই একমাত্র বাজারজাতকৃত হরমোন তৈরির জন্মনিয়ন্ত্রণ-পদ্ধতি, যেটা মেয়েরা নিজেরা ব্যবহার ও নিয়ন্ত্রণ করতে পারে। চামড়া থেকে তোলার সময় সামান্য ব্যথা পাওয়া ও জন্মনিয়ন্ত্রণ- বড়ির অন্যান্য পার্শ্বপ্রতিক্রিয়া ছাড়া প্যাচের বিশেষ কোনো অসুবিধার কথা জানা যায় না।
পাঁচ. হরমোনের স্প্রে ও জেল : এখনো বাজারে আসেনি, কিন্তু গবেষণা করে সফল ফল পাওয়া গেছে এমন হরমোনের তৈরি জন্মনিয়ন্ত্রণ-পদ্ধতির মধ্যে রয়েছে স্প্রে ও জেল। ইনহেলার পাম্পের মতো হরমোন স্প্রে করে, অথবা হরমোনের তৈরি ক্রিম বা জেলি ত্বকের ওপর প্রয়োগ করে জন্মনিয়ন্ত্রণ সম্ভব। এই পদ্ধতি খুব শীঘ্রই বাজারজাত করবে অস্ট্রেলিয়ান একটি কোম্পানি।
জন্মনিয়ন্ত্রণের জন্যে ব্যবহৃত গতানুগতিক হরমোন ‘পিল’ ছাড়াও হরমোনভিত্তিক যে- সকল বড়ি ও অন্যান্য উপকরণ বাজারে চালু রয়েছে বা শীঘ্রই চালু হতে যাচ্ছে, তার সংক্ষিপ্ত বিবরণ দেওয়া হলো ওপরে। এগুলোর প্রধান সমস্যা ও সুবিধাগুলো সম্পর্কেও সংক্ষিপ্ত আলোচনা করা হয়েছে। তবে এ-রচনায় কোনো একটি বিশেষ পদ্ধতির প্রতি সমর্থন যেমন দেখানো হয়নি, মানগত দিক দিয়ে কোনো বিশেষ পদ্ধতি যে অন্য পদ্ধতির চাইতে উন্নততর, এমন কথাও বলা হয়নি। প্রচলিত ও আশু সম্ভাবনাময় সকল হরমোনভিত্তিক জন্মনিরোধকেরই উল্লেখ করা হয়েছে, যাতে কেউ যদি ইচ্ছা করে, তাহলে পছন্দমতো ও ব্যক্তি-স্বাস্থ্যের সঙ্গে উপযোগী সম্ভাব্য একটিকে বেছে নিতে পারে। দীর্ঘদিনের অভিজ্ঞতা থেকে দেখা গিয়েছে, যখনই কোনো জন্মনিয়ন্ত্রণ-পদ্ধতি কোনো তৃতীয় পক্ষ বা প্রতিষ্ঠানের মাধ্যমে ব্যবহৃত বা নিয়ন্ত্রিত হয়, তখনই অনেক অপব্যবহার ঘটে এবং অনেক সময় জোরজবরদস্তিও চলে। বিশেষ করে উন্নয়নশীল দেশগুলোতে। কোনো একটি বিশেষ পদ্ধতিকে জনপ্রিয় করে তোলার অভিপ্রায়ে অথবা পরিবার পরিকল্পনার টার্গেট রক্ষা করতে ব্যক্তি-নারীর সুবিধা বা স্বাস্থ্যকে অনেক সময় অস্বীকার করা হয়। অন্যদিকে যে-পদ্ধতিগুলো নারীরা নিজে নিজে এবং স্বেচ্ছায় গ্রহণ করতে পারে, যেমন পিল, প্যাচ বা যোনির রিং, সেখানে অপব্যবহার ও জোরাজুরির আশঙ্কা কম থাকে। জন্মনিরোধের প্রয়োজনীয়তা অস্বীকার না করেও বলা যায়, এ-ব্যাপারে সিদ্ধান্ত নেবার বেলায় নারীকে তার যোগ্য অধিকার ও মর্যাদা দেওয়া অত্যন্ত জরুরি। প্রতিটি পদ্ধতির সুবিধা-অসুবিধা ও ঝুঁকিগুলো খোলাখুলি আলোচনা করে গ্রহীতা ও চিকিৎসকের যৌথভাবে সিদ্ধান্ত নেওয়া দরকার, কোনটি ব্যক্তি-নারীর জন্যে সবচেয়ে উপযোগী অথবা আদৌ উপযোগী কি না।
নারী-নিয়ন্ত্রিত জন্মনিবারণের পিল আবিষ্কার নিঃসন্দেহে নারী-মুক্তি আন্দোলনকে বেগবান করেছে। নিজের ইচ্ছায়, নিজ গৃহের নিভৃতিতে, কোনো ডাক্তার বা স্বাস্থ্যকর্মীর সরাসরি হস্তক্ষেপ ব্যতীত খাবার বড়ির মাধ্যমে গর্ভরোধ করার সামর্থ্য অর্জন করে নারী সমাজ নির্ধারিত বেশকিছু সীমাবদ্ধতাকে অতিক্রম করতে পেরেছে। নারীর অধিকার আন্দোলনের সুদীর্ঘ পথযাত্রায় ‘পিলে’র আবিষ্কার একটি ঐতিহাসিক ঘটনা ও বিরাট মাইলফলক, সন্দেহ নেই। কিন্তু এ-কথার মানে এই নয় যে, নারীর স্বাধীনতা অর্জনে ‘পিল’ ছাড়া অন্য সকল আন্দোলন বা অবদানকে কোনোভাবে খাটো করে দেখা যায়। আসলে নারীর স্বাধিকার আন্দোলনের বিবিধ পথ ধরেই তার মন্থর অথচ নিরন্তর অগ্রযাত্রা অব্যাহত রয়েছে। এদের কোনোটির ভূমিকাই আরেকটির বিকল্প নয়। আসলে বিভিন্ন সূত্র থেকে উৎসারিত এবং বিভিন্ন দিকে ধাবিত এই সকল আন্দোলনের স্রোত শেষ পর্যন্ত এক জায়গাতেই এসে মিশেছে, একটি মূলধারাকেই প্লাবিত করেছে, যা নারীকে একজন মানুষের সার্বিক অধিকার ও সম্মান অর্জনে সাহায্য করেছে এবং অবিরাম করে যাচ্ছে। নারী-নিয়ন্ত্রিত জন্মনিরোধ-প্রক্রিয়ার আবিষ্কার, পুরুষকে এই দায়িত্ব থেকে অব্যাহতি দেবার অঙ্গীকার নয়। বরং তাদের যৌথ প্রচেষ্টায় একটি নতুন সংযোজন মাত্র। এইচআইভি ও এইডসের যুগে এই সত্য অবশ্যই ভুলে গেলে চলবে না যে, পিলের মাধ্যমে নারী নিজের হাতে জন্মনিয়ন্ত্রণের ভার গ্রহণ করতে সমর্থ হলেও, এইচআইভি বা এইডস থেকে নিরাপদ থাকতে কনডমের বিকল্প নেই। এইচআইভি-র সংক্রমণ থেকে হরমোন-নিয়ন্ত্রিত কোনো জন্মনিয়ন্ত্রণের উপকরণই কাউকে নিরাপত্তা দেয় না। এছাড়াও, বাইরে থেকে সরবরাহকৃত এইসব হরমোন (যা দিয়ে পিল তৈরি হয়) কোনো কোনো নারীর শরীরে দীর্ঘমেয়াদি বা স্বল্পমেয়াদি কোনো ক্ষতিকর প্রভাব যে ফেলবে না, এ কথাও হলপ করে বলা যাবে না। দীর্ঘকালীন পিল ব্যবহারের সঙ্গে রক্তের জমাটবাঁধা ও স্ট্রোকের প্রকোপ বৃদ্ধির আভাস পাওয়া গেছে। বিজ্ঞানীরা এ-ব্যাপারে এখনো অনবরত গবেষণা করে যাচ্ছেন। এইসব গবেষণার ফলাফল-অনুযায়ী চিকিৎসক ও গ্রহীতা উভয়ে মিলে যৌথভাবে সিদ্ধান্ত নেবেন, হরমোনজাতীয় জন্মনিয়ন্ত্রণ-পদ্ধতি গ্রহণ করা তার পক্ষে উচিত অথবা উচিত নয় এবং তা গ্রহণীয় হলে কোন বিশেষ ধরনের উপকরণ তার জন্যে বেশি উপযুক্ত। যেহেতু একই ওষুধের প্রতি একইরকমভাবে সকলে প্রতিক্রিয়া করে না, প্রত্যেককেই ভিন্ন ভিন্নভাবে যাচাই ও বাছাই করে দেখতে হবে, কোন বিশেষ পদ্ধতি তার জন্যে সবচেয়ে উপযোগী, আর এ-ব্যাপারে তাকে প্রয়োজনীয় ও মূল্যবান পরামর্শ দিতে পারেন তার চিকিৎসক অথবা জন্মনিয়ন্ত্রণ-বিশেষজ্ঞ।
একটি গল্প দিয়ে আমার এই লেখা শুরু করেছিলাম। একটি চলচ্চিত্রের খণ্ডাংশ দিয়ে শেষ করছি। বহু বছর আগে তপন সিংহের এক অনবদ্য ছবি দেখেছিলাম। নাম আপনজন। সবটা ছবি মনে নেই, কিন্তু এটুকু মনে আছে, জাগতিক বিচারে সম্পৃক্ত নয় তেমন কিছু অসম চরিত্র, যারা সমাজের বিভিন্ন জায়গা থেকে উঠে এসেছে, যাদের কেউ গৃহজীবী ও বৃদ্ধ, কেউবা জীবনযুদ্ধে বিপন্ন রাস্তায় পোড় খাওয়া যুবক, শেষ পর্যন্ত এক গভীর ও অভিনব মানববন্ধনে আবদ্ধ হয়ে পড়ে। বোঝা যায়, আসলে ‘আপনজন’ কারা—যারা আত্মার আত্মীয়, তারাই। জগৎ ও জীবনের বিচারে অর্থাৎ কেবল জন্ম কিংবা বিবাহসূত্রে আবদ্ধ সম্পর্কের মানুষজনই নয়। সেই আপনজন ছবিতে এক বৃদ্ধার ভূমিকায় অভিনয় করেছিলেন ছায়া দেবী। যতদূর মনে পড়ে, এক অপেক্ষাকৃত তরুণ দম্পতির ঘরে একটি সন্তানের পর বহু বছর আর কোনো সন্তান জন্মগ্রহণ না করায় ছায়া দেবীর প্রশান্ত মন্তব্য ছিল, রামপ্রসাদ বা বিবেকানন্দের নির্দেশানুযায়ী বিবাহের বেশকিছু বছর পর তারা অর্থাৎ এই দম্পতিটি নিশ্চয়ই তাহলে ভাইবোনের মতো জীবনযাপন শুরু করেছেন এখন। সন্তান উৎপাদনে সক্ষম, সুস্থ-সবল তরুণ দম্পতির আরো সন্তান জন্ম না হওয়ার মানে যে কেবল যৌনসম্পর্ক স্থগিত করাই নয়, সেটা সেই সহজ-সরল সেকেলে বৃদ্ধার পক্ষে জানার কথা ছিল না। কেননা, তখন বিবাহিত জীবন ও যৌনসম্ভোগের অনিবার্য পরিণতি যে ক্রমাগত সন্তানলাভ, এ-সত্য প্রায় সকল নারীই মেনে নিত।
বয়স বাড়ার সঙ্গে সঙ্গে প্রাকৃতিক নিয়মে নানান অসামর্থ্য দেখা দেয় শরীরে। হরমোনের মাত্রা কমে যাওয়ায় তখন যৌন-তাড়নাও প্রশমিত হয়ে আসে। যৌন ক্ষমতা হ্রাস পায়। তখন হয়তো-বা দীর্ঘদিনের বিবাহিত স্বামী-স্ত্রী আর তেমন যৌন-সচল থাকেন না। আরো বয়স বাড়লে হয়তো-বা একসঙ্গে বেড়ে-ওঠা সহোদর-সহোদরার মতোই বিস্তীর্ণ জীবনের বহু যৌথ অভিজ্ঞতা ও স্মৃতিকে আঁকড়ে ধরে একে অপরের প্রতি নির্ভরশীল হয়ে অযৌন-জীবনই কাটান অনেকে, যেমনটি আশা করেছিলেন ছায়া দেবী। কিন্তু যতক্ষণ তা না হচ্ছে, যতদিন তারা সন্তান উৎপাদনে সক্ষম, আবার শারীরিক ভালোবাসা উপভোগেও আগ্রহী, ততদিন পিলের মতো জন্মনিয়ন্ত্রণ-সামগ্রীই নারীকে সুযোগ করে দেয় তার যৌন-জীবনকে প্রজননের দায়বদ্ধতা থেকে মুক্ত করতে। তবে এই সুযোগ ও সুবিধাগুলো যাতে স্বাধীনভাবে এবং নিজের পছন্দ ও কল্যাণ-অনুযায়ী তাঁরা বেছে নিতে পারেন, তার নিশ্চয়তা দরকার।
একথা নিঃসন্দেহে বলা যায়, গত দশকে আমাদের সাহিত্য ও শিল্পের প্রধান উপাদান যেখানে ছিল দারিদ্র্য ও বহু-সন্তানময় যৌথ পরিবার, এ-শতকে সেখানে হয়তো কেন্দ্রীয় ও সবচেয়ে গুরুত্বপূর্ণ উপকরণ হয়েছে নারীর অবস্থানগত সচেতনতা এবং অর্থনীতিতে ও পারিবারিক সিদ্ধান্ত গ্রহণে নারীর অংশগ্রহণ—– এক কথায় সার্বিকভাবে নারীর ক্ষমতায়ন। ষাটের দশকের আবিষ্কৃত ‘পিলে’র হাত ধরে সারা বিশ্বে যে-বৈচিত্র্যময় জন্মনিয়ন্ত্রণের সামগ্রী আজ সহজলভ্য হয়েছে, তার সঙ্গে এই নারী- প্রগতির সম্পর্ক কোনোমতেই অস্বীকার করা যাবে না।
অক্টোবর ২০০৫

তীব্র সামাজিক ভেদ, বিভেদ এবং অযৌক্তিকভাবে ও অবলীলায় একদল কর্তৃক আরেক দলের অধিকার হরণের নির্লজ্জ প্রবণতা ও প্রতিযোগিতায় আজকের সুশীল সমাজ প্রতিনিয়ত ক্ষত-বিক্ষত ও মর্মাহত। প্রচণ্ডতা ও রকমের হেরফের হলেও, আমার ধারণা, প্রায় সব বিভাজন ও বৈষম্যের জন্যই দায়ী পৌরুষতন্ত্র ও গোষ্ঠীপ্রেম- গোষ্ঠীবৈরিতা। একই দেশে পাশাপাশি বাস করা সত্ত্বেও একদলকে দিয়ে অন্য দলের মৌলিক অধিকার ক্ষুণ্ণ করার ও অত্যাচারের বহু নজির আমরা দেখেছি জীবদ্দশায়। ভারতীয় উপমহাদেশে ধর্মীয় বিভাজন থেকে শুরু করে একাত্তরে পাকবাহিনীর বাঙালি নিধন ও ধর্ষণ, আমেরিকায় ও দক্ষিণ আফ্রিকায় যুগ যুগ ধরে শ্বেতাঙ্গদের হাতে কৃষ্ণাঙ্গদের অবদমন, নাইজেরিয়ায় বায়াফ্রা আন্দোলনকে কেন্দ্র করে ইবোদের ওপর অত্যাচার, রাওয়ান্ডায় টুটসি সম্প্রদায়ের ওপর জেনোসাইড, বসনিয়ায় মুসলমান নিধন, দারফুরে গণহত্যা এবং পৃথিবীর সর্বত্র নারীর প্রতি গভীর অবহেলা ও অবিচার বারবার প্রমাণ করে যে মানুষে মানুষের বিভেদ ও বৈষম্য অতি জটিল ও বহুমাত্রিক একটি প্রক্রিয়া। কেবল রাষ্ট্রীয় পর্যায়ে অর্থনৈতিক উন্নতি এ সমস্যা সমাধানের জন্য যথেষ্ট নয়।
আজ পৃথিবী জুড়ে যে হিংসা, দ্বেষ, অবিশ্বাস, সন্ত্রাস, যুদ্ধ, খুন, ধর্ষণ অবিরামভাবে ঘটে চলেছে, তাতে আমার বিশ্বাস-নারীর চিরন্তন গুণাবলি ও বৈশিষ্ট্যের প্রতি রাষ্ট্রীয় পর্যায়ের আনুগত্য ও সম্মান প্রদর্শন এবং রাষ্ট্রীয় নীতিমালায় সেই সব বৈশিষ্ট্যের প্রয়োগ ও প্রতিফলন, এই সামাজিক ও রাজনৈতিক অস্থির অবস্থাকে অনেকটাই প্রশমিত করতে পারে। শুধু দৃশ্যত শারীরিক বা জৈবিক বিভাজনই তো নয়, কেবল হরমোনের হেরফেরই তো নয়, জৈবরসায়নের মৌলিক ভিত্তি থেকে উৎসারিত এবং নিয়ন্ত্রিত সামাজিক পরিবেশে তিল তিল করে গড়ে ওঠা মেয়েদের চরিত্রের বেশ কিছু বৈশিষ্ট্য ও গুণাবলি তাদের স্পষ্টতই আলাদা করে রাখে। সাধারণ মানবিক গুণাবলি বলে চিহ্নিত হলেও এসব বৈশিষ্ট্য প্রধানত ও বিশেষত নারীরাই ধারণ করে থাকে। এসবের মধ্যে রয়েছে—–ধৈর্য, সহনশীলতা, নিষ্ঠা ও একাগ্রতা, অন্যের প্রতি মমতা, সহানুভূতি ও সমবেদনা, ক্ষমাসুলভ দৃষ্টিভঙ্গি, দয়া, দাক্ষিণ্য, কোমলতা, কষ্টসহিষ্ণুতা, প্রতিযোগিতার পরিবর্তে সহমর্মিতা, স্বার্থত্যাগের স্পৃহা, ভিন্নতার সঙ্গে বসবাসের ক্ষমতা, সমঝোতার মনোভাব ও বিনয়। চারদিকে যখন সন্ত্রাস, শত্রুতা, যুদ্ধ, বৈষয়িক অর্জনের নির্লজ্জ প্রতিযোগিতা, লোভ-লালসা, সেখানে এখন বড় বেশি প্রয়োজন মেয়েদের শাশ্বত গুণাবলির বিকাশ। আর তা শুধু নারী প্রজাতির মধ্যে সীমাবদ্ধ থাকলেই চলবে না, এর উন্মেষ ও বিস্তার ঘটাতে হবে সমস্ত মনুষ্য সমাজে। অর্থাৎ পুরুষদের মধ্যেও।
ইদানীং Geert Hafstede-সহ কিছু গবেষক ও চিন্তাবিদ দুনিয়ার তাবৎ রাষ্ট্রকে নারী রাষ্ট্র অথবা পুরুষ রাষ্ট্র বলে আখ্যায়িত করেছেন। পুরুষ রাষ্ট্রের মধ্যে প্রথমেই রয়েছে যুক্তরাষ্ট্র ও ইতালি। এছাড়া রয়েছে জাপান। নারী রাষ্ট্রের মধ্যে রয়েছে স্কেন্ডেনেভিয়ান দেশগুলো, যেমন——– সুইডেন, নরওয়ে, ডেনমার্ক। এছাড়াও রয়েছে নারী রাষ্ট্র নেদারল্যান্ডস। নারীসুলভ দেশগুলোতে সাধারণ মানুষের মধ্যে সামাজিক কল্যাণমূলক অনেক বেশি প্রকল্প থাকে, যেমন—সাধারণ নাগরিকদের স্বাস্থ্য, শিক্ষা, বিনোদন, স্যানিটেশন, বাসস্থান ও নিরাপত্তার ভার সরকার সরাসরি গ্রহণ করে থাকে, যাতে জনসাধারণের মৌলিক চাহিদাগুলো অনায়াসে পূর্ণ হয়। অন্যদিকে পুরুষ রাষ্ট্রগুলোতে শ্রেণীবিভাজন প্রগাঢ় এবং সহমর্মিতার চেয়ে প্রতিযোগিতার প্রভাব সেখানে অনেক বেশি। এসব পুরুষ দেশে একদল লোক অনেক বেশি সম্পদের মালিক হয় এবং সমাজের বিশেষ সুযোগ-সুবিধা ভোগ করে। অন্য দল লোকের তেল আনতে নুন ফুরোয়। স্বাস্থ্যসেবার ক্ষেত্রেও প্রধানত অসুখ-বিসুখের চিকিৎসা ও রোগ নিরাময়ের দিকে লক্ষ রাখে পুরুষ রাষ্ট্র। নারী রাষ্ট্র তৈরি করতে চেষ্টা করে সুস্বাস্থ্যের জন্য প্রয়োজনীয় গোটা পরিবেশ। স্বাস্থ্যের নিরাপত্তা যে শুধু ওষুধ আর অস্ত্রোপ্রয়োগ নয়, স্বাস্থ্যের সঙ্গে যে ওতপ্রোতভাবে জড়িয়ে আছে শিক্ষা, বাসস্থান, বিশুদ্ধ বায়ু ও জল, ন্যূনতম জীবিকার নিশ্চয়তা, নারী রাষ্ট্র তা শুধু স্বীকার করে তা-ই নয়, সে ব্যাপারে রাষ্ট্রীয় নীতিও তৈরি করে। ইদানীং তাই সেসব দেশে ‘healthcare’-এর সঙ্গে যোগ হয়েছে ‘health promotion’-এর বিশেষ প্রকল্প, যেগুলো বিভিন্ন ক্ষেত্রের সঙ্গে সমন্বয় করে একটি ব্যাপক ও ফলপ্রসু স্বাস্থ্যনীতি প্রণয়ন করে ও তা বাস্তবায়িত করার প্রয়োজনীয় পরিবেশ সৃষ্টি করে, যাতে সমাজের সবচেয়ে পিছিয়ে পড়া জনগোষ্ঠীও স্বাস্থ্যসেবাসহ অন্যান্য মৌলিক চাহিদা মেটানোর সুযোগ পায়। নারী রাষ্ট্রে শিশু, প্রতিবন্ধী, বৃদ্ধ, উপার্জনহীন ও তুলনামূলকভাবে দুর্বল, অক্ষম অথবা পিছিয়ে পড়া জনগোষ্ঠীর জন্য বিশেষ সামাজিক প্রকল্প থাকে। সম্পদের পরিমাণ নয়, জীবনের গুণগত মান ও মানবিক সম্পর্কের ওপর জোর দেয়া হয় নারী রাষ্ট্রে। অন্যদিকে পুরুষ রাষ্ট্রগুলোতে সম্পদ ও তার পরিমাণ এবং কেন্দ্রীভূত ক্ষমতার ওপর গুরুত্ব দেয়া হয়। জীবনের সার্থকতার সবচেয়ে বড় মাপকাঠি সেখানে চাকরি বা ব্যবসায়ে সাফল্য। সহমর্মিতার চেয়ে অনেক বেশি জোর দেয়া হয় পারস্পরিক প্রতিযোগিতার ওপর। কর্মজীবনকে ব্যক্তিজীবন থেকে আলাদা করে রাখে পুরুষ রাষ্ট্র। পক্ষান্তরে নারী রাষ্ট্র মনে করে, ব্যক্তি ও পারিবারিক জীবনের স্বাচ্ছন্দ্য, নিরাপত্তা ও স্বস্তি কর্মজীবনকে ফলপ্রসু করে তোলে। নারী রাষ্ট্র স্বীকার করে, ব্যক্তিজীবন ও পারিবারিক অবস্থা কর্মজীবনকে সরাসরি প্রভাবিত করে। ফলে নারী রাষ্ট্রের কর্মস্থানের সংস্কৃতি ও মূল্যবোধ অনেক বেশি উদার, নমনীয় ও সহনশীল। নারী রাষ্ট্র যেখানে সমাজে সমতা বিধান করে, পুরুষ রাষ্ট্র সেখানে অর্থনৈতিক ও সামাজিক শ্রেণীবিভাগ ও অসমতা সৃষ্টি করে। পুরুষ ও নারী রাষ্ট্রের রাষ্ট্রপ্রধান বা সরকার প্রধান পুরুষ না কি নারী হলেন, সেটা কিন্তু কোনো বিবেচ্য বিষয় নয়। রাষ্ট্রীয় নীতিমালায় কোন বৈশিষ্ট্য বা গুণাবলিকে ধারণ করা হচ্ছে সেটাই মূল কথা। ভারত উপমহাদেশের মতো পৃথিবীর অন্য কোথাও এত বেশি নারী সরকার প্রধানের অস্তিত্ব দেখা যায় না। কিন্তু তাই বলে কি এই উপমহাদেশের কোনো একটি রাষ্ট্রকেও নারী রাষ্ট্র বলে বিবেচনা করা যেতে পারে? মনে হয় না। আমরা আশা করব, আমাদের রাষ্ট্রের প্রতিটি নীতি ও কর্মসূচিতে নারীর শুভ ও কল্যাণময়ী রূপ প্রতিফলিত হবে।
একটি ব্যাপার লক্ষ করলে আমরা দেখব, পৃথিবীতে যত বড় বড় যুদ্ধ, যত রেষারেষি, যত সন্ত্রাস, যত দাঙ্গা, অপরাধ, এসিড নিক্ষেপ, খুন, রাহাজানি, ধর্ষণ—— তার সিংহভাগ কর্মকাণ্ডের সঙ্গেই নারীর সরাসরি কোনো যোগাযোগ নেই। শুধু তাই নয়, এ ধরনের অপরাধের, অর্থাৎ, যুদ্ধের, দাঙ্গার এক মুখ্য শিকার নারী নিজে। লক্ষ করলে আমরা আরও দেখব, যুদ্ধবাজ বলে কুখ্যাত যেসব দেশ, আগ্রাসী বলে যারা বিশেষ পরিচিত, তারা সবাই পুরুষ রাষ্ট্র। নারী রাষ্ট্রগুলো সাধারণত যুদ্ধবিমুখ। সেখানে অপরাধের সংখ্যাও তুলনামূলকভাবে অনেক কম, যেমন – সাধারণভাবে অপরাধের সংখ্যা ব্যক্তি পুরুষের চেয়ে ব্যক্তি নারীর মধ্যে অনেক কম। অপরাধের সঙ্গে নারীর সম্পৃক্ততা যেহেতু কম, সাম্প্রদায়িক দাঙ্গা-হাঙ্গামা যেহেতু তারা করে না, বলিষ্ঠতম প্রমাণ করার জন্য আগ্রাসী মনোভাব যেহেতু তাদের নেই, অথচ তাদের শরীরেই যেহেতু অঙ্কুরিত হয়-জন্ম নেয় পরবর্তী প্রজন্ম, তাদের হাতেই ভবিষ্যৎ নাগরিকরা প্রথম অক্ষর ও জাগতিক জ্ঞান লাভ করে, আজকের এই প্রবল হানাহানির জগতে ব্যক্তি নারীর একটি বিশেষ ও গুরুত্বপূর্ণ ভূমিকা হলো, আগামী প্রজন্মকে সঠিকভাবে পরিচালনা করা। তাদের মধ্যে পারস্পরিক প্রেম, ভালোবাসা, দয়া, দাক্ষিণ্য, ক্ষমা ও সহমর্মিতার বোধ জাগ্রত করা। নারীর দায়িত্ব এখন, যৌক্তিক মন ও বিজ্ঞানমনস্কতা দিয়ে মৌলিক সত্য ও সঠিক ইতিহাসকে নিজের মনে ধারণ করা ও পরবর্তী প্রজন্মের মধ্যে তা সঞ্চারিত করা। মানুষে মানুষে পার্থক্যের বদলে পারস্পরিক মিল ও অভিন্নতা খুঁজে দেখার আগ্রহ সৃষ্টি করা ও পরস্পরের প্রতি ক্ষমতা ও সহানুভূতির ভাব উদ্রেক করা। ভিন্নতার সঙ্গে শান্তিপূর্ণভাবে বসবাসের মনোভাব এবং ব্যতিক্রমের প্রতি শ্রদ্ধা প্রদর্শন করা নারীই শেখাতে পারে তার সন্তান ও পরবর্তী প্রজন্মকে। এটা সম্ভব এ কারণেও যে শুধু জননী হিসেবেই নয়, পেশাগত জীবনেও গৃহকর্ম, বেবি সিটিং, শিক্ষকতা, নার্সিং, চিকিৎসা ও সমাজসেবার মতো সেবামূলক জীবিকায় যেহেতু তুলনামূলকভাবে বেশি নারী অংশগ্রহণ করে থাকে, তাদের পক্ষে নিরপরাধ ও কৌতূহলী শিশুদের সঠিক পথে পরিচালনা করার সুযোগ অনেকটাই রয়েছে। স্থান, কাল, জাতি, ভাষা, ধর্ম নির্বিশেষে নারী নিজেই যেহেতু বিভেদের শিকার, অন্য সব বিভাজন ও বৈষম্য দেখে তার সহানুভূতির উদ্রেগ ও উপলব্ধি বেশি হওয়াটাই তো স্বাভাবিক। ফলে মানুষে মানুষে ভেদাভেদজনিত এ দুঃসহ অবস্থা থেকে উত্তরণের পন্থা হিসেবে একটি নারী রাষ্ট্রের সন্ধান করা যেতেই পারে, যেখানে নারীর চিরন্তন গুণাবলিকে আত্মস্থ করবে জনগণ—রাষ্ট্রীয় পর্যায়ে নারীর যথার্থ মূল্যায়ন ঘটবে— আর জাতীয় কর্মসূচিতে প্রতিফলিত হবে নারীর সনাতন মূল্যবোধ। আমাদের মনে রাখতে হবে, একটি নারী যখন সন্তানসম্ভবা হয় এবং সন্তান প্রসব করে, সে শুধু ব্যক্তিগতভাবে একটি সন্তানের জননীই হয় না, সে সমাজের জন্য, রাষ্ট্রের জন্য, পৃথিবীর মানবকুলের জন্য একটি বিশেষ গুরুত্বপূর্ণ ভূমিকা পালন করে। সন্তান ধারণ ও প্রসবের মধ্য দিয়ে সে রাষ্ট্রের ভবিষ্যৎ নাগরিক সৃষ্টি করে—তাবৎ মনুষ্য সমাজের ধারাবাহিকতা রক্ষা করে। আর এ বিশেষ গুরুত্বপূর্ণ কর্মটি সম্পন্ন করার ক্ষমতা রয়েছে একমাত্র নারীরই। ফলে এই অতি প্রয়োজনীয় ও মহামূল্যবান দায়িত্ব পালনে রত একজন সন্তানসম্ভবা নারীকে বিশেষ সমাদর ও যত্ন করতে এবং তার সুবিধা-অসুবিধার দিকে লক্ষ রাখতে ও সব রকম প্রয়োজন মেটাতে বাধ্য শুধু তার পরিবার নয়—রাষ্ট্র নিজেও। কিন্তু এ দায়বদ্ধতা নারী রাষ্ট্রগুলো আক্ষরিক অর্থে যেভাবে পালন করে, পুরুষ রাষ্ট্ররা তা করে না। নারী অবশ্য প্রজন্ম সৃষ্টি করেই ক্ষান্ত হয় না। ভবিষ্যৎ নাগরিককে সুস্থভাবে বড় করে তোলার জন্য সে তার দ্বিতীয় অভিনব ও বিশেষ ক্ষমতানুযায়ী শরীর নিঃশেষিত দুগ্ধ দান করে। জননী নিঃসৃত সেই দুগ্ধ কেবল শিশুর শ্রেষ্ঠ খাদ্য আর পুষ্টিই নয়, তা তাকে জন্মলগ্নে এবং জীবনের প্রাথমিক পর্যায়ে নানারকম রোগবালাই থেকেও রক্ষা করে। নারী রাষ্ট্রগুলো রাষ্ট্রের ভবিষ্যৎ মজবুত করার অভিপ্রায়ে শিশুসন্তানের কর্মরত জননীদের প্রয়োজনীয় পরিবেশের নিশ্চয়তা দেয়, যেখানে তারা সন্তানকে নিশ্চিন্ত মনে দুগ্ধদানের সুযোগ ও সময় পায়। অধিকাংশ পুরুষ রাষ্ট্রে এ ধরনের সুযোগ থাকে না। এ দুগ্ধদানের প্রক্রিয়ার মধ্য দিয়ে নারী ও শিশুর শরীরে যে জৈবিক ও রাসায়নিক পরিবর্তন ঘটে, হরমোনের যে ওঠানামা চলে, তাতে সন্তানের সঙ্গে মায়ের এক অচ্ছেদ্য ও গভীর সম্পর্ক নির্মিত হয়। সেই সঙ্গে সন্তানের মধ্যে জন্ম নেয় আত্মপ্রত্যয় ও প্রশান্তি।
যুদ্ধের বিরুদ্ধে অবস্থান নিতে নারী ও নারী রাষ্ট্র বরাবরই অগ্রণী ভূমিকা নিয়েছে। নোবেল শান্তি পুরস্কার প্রবর্তন করার জন্য আলফ্রেড নোবেলকে প্রণোদনা দিয়েছিলেন অস্ট্রেলিয়ার নারী ব্যারোনেস বার্থা ভন সাটনার। তিনিই প্রথম নারী, যিনি শান্তিতে নোবেল পেয়েছিলেন ১৯০৫ সালে। এরপর শান্তির অন্বেষণে কাজ করতে গিয়ে আরও ১১ জন নারী নোবেলে শান্তি পুরস্কার পেয়েছেন। গত ১০৭ বছর ধরে, নোবেল পুরস্কার প্রবর্তনের পর এ পর্যন্ত, শান্তিতেই সবচেয়ে বেশি পুরস্কার পেয়েছেন নারীরা। এই থেকেও প্রমাণিত হয়, শান্তিতে নারীর আগ্রহের ব্যাপারটা। শুধু তাই নয়, জীবিত ৭ জন শান্তিতে নোবেল বিজয়ী নারীর মধ্যে ৬ জন মিলে (সপ্তম জন মিয়ানমারের অং সান সুকি মুক্ত না থাকায় এ আন্দোলনে অংশগ্রহণ করতে পারছেন না) ‘Nobel Woman’s Initiative’ নামে একটি আন্দোলন গড়ে তুলেছেন। এ ৬ জনের এক জন কালো আফ্রিকান, ১ জন ইরানি মুসলমান, ১ জন ল্যাটিন আমেরিকার রেড ইন্ডিয়ান, ১ জন সাদা আমেরিকান ও ২ জন ক্যাথলিক আইরিশ। শান্তিতে নোবেল বিজয়ী নারীরা সব মহাদেশ থেকে এসেছেন, প্রায় সবকটি ধর্ম ও সব বর্ণের নারী রয়েছেন এ ১২ জন বিজয়ীর মধ্যে, যা প্রমাণ করে সব নারীই শান্তিকামী, যতই বৈচিত্র্যময় হোক না তাদের পারিবারিক ধারা অথবা জীবনচক্র। Nobel Woman’s Initiative-এর লক্ষ হলো ন্যায় ও সমতার মাধ্যমে মূলত পৃথিবীতে শান্তি প্রতিষ্ঠা করা। যুদ্ধের বিরুদ্ধে তাঁরা আন্দোলন করছেন—সেই সঙ্গে পরিবেশ রক্ষায়ও সচেষ্ট থাকছেন। অবিচার ও অন্যায়ের বিরুদ্ধে তাঁরা সোচ্চার হচ্ছেন। তাঁদের আন্দোলনের মূল কথা—কোথাও কোনো শারীরিক, অর্থনৈতিক, সাংস্কৃতিক, রাজনৈতিক ধর্মীয়, লৈঙ্গিক বা পরিবেশজনিত হুমকি বা আগ্রাসন থাকবে না; নারীর বিরুদ্ধে তো নয়ই, অন্য কোনো মানুষের বিরুদ্ধেও নয়।
এ ছাড়া পৃথিবী উত্তপ্ত হয়ে যাওয়া থেকে শুরু করে, জল ও ভূমিতে বর্জ্য ও আবর্জনার স্তুপ জমা ও শূন্যে ওজোন স্তরের মাত্রা কমে যাওয়াজনিত যেসব পরিবেশ দূষণ ঘটে চলেছে, সেসব ব্যাপারে সত্যিকারভাবেই নারীর সরাসরি হাত কমই রয়েছে। শুধু তাই নয়, প্রকৃতিকে নারীর সঙ্গে তুলনা করে নারী ও প্রকৃতি উভয়েই যে অবহেলিত এবং দূরদৃষ্টিহীন পুরুষের লোভের ও স্বার্থপরতার শিকার এ কথা মনে রেখে ইদানীং ‘ইকোফেমিনিজম’ বলে একটি আন্দোলন ক্রমে দানা বেঁধে উঠছে। নারী মুক্তির সঙ্গে পরিবেশ মুক্তিকে একত্র করে এ আন্দোলন। যেহেতু সমাজের সবচেয়ে মৌলিক ইউনিটে অর্থাৎ পরিবারের খাদ্য, জল ও জ্বালানির ব্যবহার ও বণ্টন নারীই প্রধানত করে থাকে, প্রয়োজনে তাকেই সংগ্রহ করতে হয় বেঁচে থাকার এসব মৌলিক উপকরণ, স্বাভাবিকভাবেই এ প্রাকৃতিক সম্পদের দেখাশোনা ও সঠিকভাবে রক্ষা করার দায়িত্ব আস্তে আস্তে তুলে নিতে চাইছে নারী নিজের হাতে। এটা করা এ কারণেও জরুরি কেননা খরা, বন্যা, দুর্ভিক্ষ, যুদ্ধ অথবা সন্ত্রাসের বড় শিকার নারী এবং তার শিশুসন্তান।.
সব শেষে একটা আশার কথা বলে শেষ করছি। এক বিজ্ঞানী কিছু দিন আগে আবিষ্কার করেছেন পুরুষ ও নারী যখন প্রেমে পড়ে, তখন তারা তাদের চিরন্তন স্বভাবের কিছুটা বিপরীতধর্মী আচরণ শুরু করে। এর কারণ তখন মেয়েদের শরীরে পুরুষ হরমোন টেস্টোস্টারনের পরিমাণ বেড়ে যায়। আর পুরুষের শরীরে মেয়েলি হরমোন এস্টোজেনের পরিমাণ বেড়ে যায় এবং সেই সঙ্গে পুরুষালি হরমোন টেস্টোস্টারনের পরিমাণ কিছুটা কমে যায়। এর ফলে প্রেমে পড়লে পুরুষ খানিকটা মেয়েদের মতো আচরণ করে। সে নমনীয়, স্নেহশীল ও যত্নবান হয়ে পড়ে। অন্যের প্রতি আগের তুলনায় বেশি খেয়াল রাখে। উল্টোদিকে মেয়েরা প্রেমে পড়লে কিছুটা বেপরোয়া কখনো অতি সাহসী হয়ে পড়ে। কাজকর্মে অগ্রণী ভূমিকা নেয় এবং নিজের আনন্দ ও ভোগবিলাসের প্রতি সচেতন হয়। ফলে তারা অর্থাৎ প্রেমে পড়া নারী ও পুরুষ পরস্পরের কাছাকাছি চলে আসে তখন।
মানব সমাজে ভেদ-বিভেদের পরিবর্তে প্রেমের বন্যা বইয়ে দিতে নারী-পুরুষ উভয়কেই তাই নিজের সামাজিক ও পারিবারিক অবস্থা থেকে কিছুটা সরে আসতে হবে। পুরুষকে তার আগ্রাসী ভূমিকা ছেড়ে অনেকটা নারীর মতো ধৈর্যশীল, পরমতসহিষ্ণু ও কল্যাণময় হয়ে উঠতে হবে। আর নারীকেও সেই সঙ্গে হতে হবে আরও বেশি অধিকার সচেতন, আত্মপ্রত্যয়ী ও সাহসী। নিজের অধিকার আদায়ের ক্ষেত্রে এবং অন্যের ন্যায্য অধিকার সংরক্ষণের ক্ষেত্রে- সমাজে ন্যায় প্রতিষ্ঠার জন্য, তাকে নিতে হবে আরও বলিষ্ঠ ভূমিকা। আর সেটা সম্ভব হবে পরস্পরের প্রতি ভালোবাসা, সহানুভূতি ও শ্রদ্ধাবোধ থেকে, প্রতিহিংসা, ঘৃণা বা যুদ্ধংদেহী মনোভাব থেকে নয়। আর একটি নারী রাষ্ট্রই কেবল পারে নারী ও পুরুষের জন্য সে রকম কাঙ্ক্ষিত পরিবেশ সৃষ্টি করতে।
নতুন শতকে নারী আন্দোলনের গতি-প্রকৃতি কী হবে? নারীর সামগ্রিক ‘অবস্থা’ ও ‘অবস্থানে’র কতখানি গুণগত পরিবর্তন আমরা আশা করি? পিতৃতন্ত্র, ধর্ম, নারীর শারীরিক ক্ষমতার সীমাবদ্ধতা, কুমারীত্ব, সতীত্ব, মাতৃত্ব, লিঙ্গভিত্তিক আইন (বিশেষত ধর্মীয় পারিবারিক আইন) নারীকে কতটা বেঁধে রাখতে পারবে সীমিত ভূমিকায়? বিবাহ, পরিবার, কর্মস্থল (উৎপাদন ও সেবামূলক), সমাজ ও রাষ্ট্রের মতো প্রতিষ্ঠানের বৈষম্যমূলক নীতি ও চর্চার কতখানি মেনে নেবে নারী? অথবা আদৌ সেগুলো মানবে কিনা তারা? ধর্ষণসহ মেয়েদের ওপর ক্রমবর্ধমান সহিংসতা ও নির্যাতনের (পারিবারিক ও যৌন নির্যাতনসহ) বিরুদ্ধে, যৌতুক প্রথার বিরুদ্ধে ব্যক্তি ও সমষ্টিগত কী ধরনের প্রতিরোধ গড়ে তোলা যায়? উচ্চতর শিক্ষা ও স্বাস্থ্যসেবায় নারীর সম্পৃক্ততার এমন করুণ অবস্থা কতদিন চলবে? এর পরিবর্তন সম্ভব কী করে? প্রয়োজনে নিরাপদ ও বৈধ গর্ভপাতের ব্যবস্থা এবং পছন্দমতো জন্মনিরোধক বস্তুর সহজলভ্যতার নিশ্চয়তাসহ প্রতিটি স্বাস্থ্যসেবা গ্রহণে নারীর অন্তর্ভুক্তি তার মৌলিক অধিকার স্বীকৃতিরই অন্যতম শর্ত বলে বিবেচিত হবে নিশ্চয়ই এ শতাব্দীতেই। উন্নয়নশীল দেশগুলোতে কন্যা-ভ্রূণ হত্যা ও আনুষঙ্গিক প্রযুক্তির যথেচ্ছ ব্যবহার, নারী-পুরুষের আনুপাতিক হারের ক্রমহ্রস্বমান গতি, মাতৃত্বজনিত মৃত্যুর (যে-মাতৃত্বের একটা বড় অংশই অনাকাঙ্ক্ষিত) ভয়াবহ উচ্চ হার বন্ধ করা কি অসম্ভব? পপুলেশন মোমেন্টামের অবধারিত ফল, মোট জনসংখ্যায় কিশোর-কিশোরী ও বৃদ্ধ-বৃদ্ধার সংখ্যাধিক্য, উন্নয়নশীল সমাজে নরনারীর সম্পর্কের প্রকৃতিতে নতুন মাত্রা যোগ করবে কি? বিজ্ঞান ও প্রযুক্তির বদৌলতে নারী- পুরুষের যৌনসংযোগ ছাড়াও সন্তান ধারণ এখন সম্ভব। অবধারিতভাবেই তা আরো সহজতর হবে ভবিষ্যতে জেনেটিক ইঞ্জিনিয়ারিংয়ের মাধ্যমে। জরায়ুহীন কন্যার ডিম্বকোষ বের করে নিয়ে জামাতার শুক্রাণুর সঙ্গে টেস্ট টিউবে নিষেকক্রিয়া সম্পন্ন করার পর ভ্রূণকে প্রতিস্থাপন করা হয়েছিল কন্যার মাতার জরায়ুতে এ শতাব্দীতেই। নির্দিষ্ট সময়ে ভূমিষ্ঠ সেই সন্তানের প্রকৃত জননী কে? শিশুটির পিতার স্ত্রী না শাশুড়ি? জামাইয়ের সঙ্গে শাশুড়ির সম্পর্কের প্রকৃতিটাই-বা কী এখানে? প্রযুক্তির এ ধরনের অগ্রগতির কী প্রতিফলন ঘটবে নারী-পুরুষের সনাতন সম্পর্কে তথা বৃহত্তর মানবিক সম্পর্কে? বিবাহের আবশ্যিকতা ও বন্ধ্যাত্ব কি তা হলে লোপ পাবে? যৌনতাকে প্রজনন থেকে বিচ্ছিন্ন করতে শিখেছে নারী এ শতাব্দীতেই। বিবাহ-পূর্ব যৌনসম্পর্ক স্থাপনকেও স্বাভাবিক বলে মেনে নিয়েছে অধিকাংশ পশ্চিমা সমাজ। আজীবন অতিবাহিত থাকার হার ক্রমান্বয়ে বেড়েই চলেছে। এটা কি এভাবে বাড়তেই থাকবে? আগামী শতকগুলোতে নিজের শরীর ও যৌনতার ওপর সার্বিক নিয়ন্ত্রণ প্রতিষ্ঠা করতে পারবে তো নারী? সমকামিতা ও স্বেচ্ছায় নিঃসন্তান থাকার সামাজিক স্বীকৃতি পেতে আর কতদিন বাকি তাদের? জন্ম নিয়ন্ত্রণ, সন্তান প্রতিপালন ও গৃহকাজে পুরুষসঙ্গীর সহযোগিতা এবং সক্রিয় অংশগ্রহণের জন্য খুব কি বেশিদিন অপেক্ষা করতে হবে? এইচআইভি ও এইডসের ভীতি যৌন আচরণে উল্লেখযোগ্য পরিবর্তন আনবে কি? এইডসের ভয় পুরুষকে কনডম ব্যবহারে অনুপ্রাণিত করায় পরবর্তীকালে সে কি গর্ভনিরোধেও তা ব্যবহারে সমান আগ্রহী হবে? এতদিন এ ব্যাপারে তার ঔদাসীন্যের মূল কারণ ছিল কী নিজের অন্তঃসত্ত্বা হওয়ার সম্ভাবনা না থাকা? নারীকে সরাসরি পণ্য করে তোলে যে-পতিতালয় ও পাচার-ব্যবস্থা অথবা পণ্য করতে সাহায্য করে যে- পর্নোগ্রাফি, বিকৃত বিজ্ঞাপন ও বৃহত্তর গণমাধ্যম, তাদের বিরুদ্ধে কঠিন আইন ও বিশেষ নীতিমালা প্রণয়ন হবে তো? দেশনেত্রী বা সরকার প্রধান যদি নারী হয় কিংবা সংসদে নারীর উপস্থিতি যদি নগণ্য না হয় তা হলেই কি পিতৃতন্ত্রের ভিত নড়ে যাবে? নাকি ক্ষমতায় আরোহণ করার পর নারীর শরীর ধারণ করা সত্ত্বেও তারা পুরুষতন্ত্রের প্রতিনিধিত্বই করবেন যেমন করছেন আজ? আসলে নারী-লিঙ্গের প্রতিস্থাপন নয়, ‘নারীসুলভ’ দৃষ্টিভঙ্গি ও মানসিকতার বিকাশ ঘটাতে হবে রাষ্ট্রযন্ত্রে। নির্মম প্রতিদ্বন্দ্বিতার বদলে পারস্পরিক সহমর্মিতা ও গণতান্ত্রিক মূল্যবোধ, যুদ্ধের বদলে শান্তি, সম্পদ আহরণে ও ক্ষমতার বড়াইয়ের বদলে সততা, নিষ্ঠা ও দৃঢ়তা এবং অসফল ও পশ্চাৎপদ জনগোষ্ঠীর প্রতি কাঠিন্য ও পৌরুষত্ব প্রদর্শনের বদলে দরদ, মর্যাদা ও স্নেহশীলতার প্রকাশ এ ধরনের ‘নারীসুলভ’ গুণাবলির উদাহরণ—যা একটি ব্যক্তিসত্তাকে কেবল পূর্ণতা দেয় না, সমগ্র সমাজের মান উন্নয়ন করে, গোটা জাতির জীবনকে করে তোলে আরো আকর্ষণীয় ও সুখকর। আলোকিত মানুষ নিশ্চিন্তে নির্ভয়ে পথ হাঁটে। রাষ্ট্রের ও সমাজের পুরুষ রূপ তো আমরা পাঁচ হাজার বছর ধরেই দেখে আসছি। এখন আমরা চাই অবদমিত নারী এবং নারীর সহযোগী শক্তি প্রগতিশীল পুরুষের যৌথ উদ্যোগে কিছু মানবিক মূল্যবোধ ও দৃষ্টিভঙ্গির পরিবর্তন ঘটাতে—রাজছত্রে এবং পরিবারে। এ দুটি প্রতিষ্ঠানের ‘নারীকরণ’ (স্ক্যান্ডিনেভিয়ান দেশগুলো যে ইতিবাচক অর্থে ‘নারীবাদী’) মানবজাতির কল্যাণই বয়ে আনবে, মাতৃতন্ত্রের প্রতিষ্ঠাতা করবে না। কেননা পিতৃতন্ত্রের বদলে মাতৃতন্ত্রের প্রতিষ্ঠা আমাদের মোটেও কাম্য নয়।
আদিমকালে খাদ্যসংগ্রহ ও পশুশিকার করে মানুষ যখন জীবনধারণ করত, তখন নারীর বিচরণক্ষেত্র ও অধিকার আজকের মতো সীমিত ছিল না। বরং প্রজনন-ক্ষমতার জন্যে তার বিশেষ সমাদর ও মর্যাদা ছিল সমাজে। কৃষি ও পশুপালনের মাধ্যমে সভ্যতার আগমনের সঙ্গে সঙ্গে নারী গৃহবন্দী হলো। স্বয়ংক্রিয় যন্ত্র ও শিল্প উন্নয়নের যুগে ভাবা গিয়েছিল নারীর অধিকার বিস্তৃত হবে, কেননা সীমিত শারীরিক ক্ষমতার যে অজুহাতে নারীকে একেবারে প্রান্তিক অবস্থায় অর্থাৎ গৃহকাজে সীমাবদ্ধ করে রাখা হয়েছিল, মেশিনের ব্যবহার সে-বাধা অর্থাৎ দৈহিক পার্থক্য দূর করে দেবে বলে আশা করা গিয়েছিল। কিন্তু কার্যত সেটা ঘটে নি। ব্যক্তিগত সম্পত্তি ও পরিবারের উদ্ভব নারীকে ততদিনে সম্পূর্ণ কোণঠাসা করে গৃহকোণে বেঁধে দিয়েছে। সেইসঙ্গে অর্থনৈতিক ও সামাজিক শাসনের চাবিটি চলে গিয়েছে পুরুষের হাতে। আগামী শতাব্দীতে তথ্যপ্রযুক্তির কল্যাণে দশটা-পাঁচটা অফিস না করে ঘরে বসেই লোকে অনেক কাজ করতে পারবে। সন্তান পালনে পুরুষ তাতে আরো বৃহত্তর ভূমিকা পালন করার সুযোগ পাবে, যদি সদিচ্ছা থাকে। এক সময় ভাবা গিয়েছিল সমাজতন্ত্রের শ্রেণিবিভেদহীন মতাদর্শ স্বতঃস্ফূর্ত ও স্বাভাবিকভাবেই নারীর মুক্তি ও কল্যাণ বয়ে আনবে। বাস্তবে তারও তেমন প্রতিফলন ঘটে নি। কিছুটা অর্থনৈতিক স্বাধীনতা অর্জন করা সত্ত্বেও সামাজিকীকরণ প্রক্রিয়ায় ও যৌন সম্পর্কের ক্ষেত্রে সমাজতান্ত্রিক দেশের নারীর অবস্থানও পুরুষের তুলনায় অনেকটাই পেছনে ছিল। অর্থনৈতিক মুক্তিও যে নারীর প্রতি সামাজিক বৈষম্য ও বিভেদমূলক আচরণ নিবারণের একমাত্র শর্ত নয়, জাপানই তার বড় উদাহরণ। সমাজতান্ত্রিক শাসনব্যবস্থা লোপ পাওয়ার পর মুক্তবাজার অর্থনীতি ও গ্লোবালাইজেশনের রমরমা প্রতিদ্বন্দ্বিতার যুগ নারীর জন্য আজ বিশেষ হুমকিস্বরূপ। আমাদের সবচেয়ে বড় আশা এখন স্ক্যান্ডিনেভিয়ান দেশগুলোর নারীবাদী দৃষ্টিভঙ্গি। চলতি বছরসহ বিগত অনেক বছর ধরেই নারীর সামাজিক অবস্থানের শীর্ষে রয়েছে এই সকল দেশ। এবং সেটা তারা করতে পেরেছে অনেকগুলো সংস্কার (সরকার অনুমোদিত পিতৃত্বজনিত ছুটি একটি উদাহরণ) এবং আইন প্রয়োগের মাধ্যমে যা নারীর জৈবচক্র ও প্রজননের মতো বিষয়গুলোর দিকে বিশেষভাবে নজর দিয়েছে। এর উল্টো প্রান্তে অবস্থান করছে অনেকগুলো আফ্রিকান সমাজ, যেখানে পুরুষ নারীকে শুধু তার যৌনসম্ভোগ ও সন্তান উৎপাদনেই ব্যস্ত রাখে নি, কৃষিকাজ, পশুপালনসহ যাবতীয় অর্থনৈতিক কর্মকাণ্ডের ভারও তুলে দিয়েছে অনায়াসে নারীর হাতে। সেইসব সমাজে অকর্মণ্য পুরুষ মদ ও অন্যান্য নেশা করে অলস দিন যাপন করে আর পিঠের পেছনে শিশু বেঁধে পাহাড়ে-জঙ্গলে কঠিন শ্রমে জীবিকার সন্ধানে ঘুরে বেড়ায় নারী। এ অবস্থার আবশ্যকীয় পরিবর্তন ঘটতেই হবে সামনের শতাব্দীতে।
শতাব্দী অনেক লম্বা সময়। এ বিশাল সময়ের ব্যাপ্তিতে নারীর অবস্থানে কী ধরনের মৌলিক পরিবর্তন ঘটবে, তা কারো পক্ষে সঠিকভাবে অনুমান করা সম্ভব নয়। কেননা এ সময়ে চারপাশের অন্য অনেক কিছুই, যা নারীর অবস্থান নির্ণয়ে ওতপ্রোতভাবে জড়িত, দ্রুত বদলাতে থাকবে। যেমন বিজ্ঞান ও প্রযুক্তি (বিশেষ করে তথ্যপ্রযুক্তি ও জেনেটিক ইঞ্জিনিয়ারিং), জনসংখ্যা, কৃষি ও শিল্প উন্নয়ন, ধর্মীয় প্রভাব, অর্থনৈতিক ও রাজনৈতিক ধারার ক্রমবিকাশ ও বিন্যাসও চিন্তার অতীত। আগামী শতকে কী ধরনের প্রত্যাশা আমরা করতে পারি নারীর জীবনে, তার মোটামুটি একটা ধারণা পেতে হলে গত দুই শতকের নারী আন্দোলনের উল্লেখযোগ্য অগ্রগতি সম্পর্কে সংক্ষেপে পর্যালোচনা করতে হয়। তবে একটা ব্যাপার স্পষ্ট যে, ধর্ম ও বিবাহের মতো মজবুত প্রতিষ্ঠানকেই বোধহয় সবচেয়ে বড় চ্যালেঞ্জের মোকাবিলা করতে হবে ভবিষ্যতে। বসতে হবে তাদের তৃতীয় সহস্রাব্দের আলোকিত ও যৌক্তিক মানুষের মুখোমুখি।
আঠার শতকের শেষাংশে ও উনিশ শতকের গোড়ার দিকে যখন পশ্চিমে নারীমুক্তি-আন্দোলনের ইশতেহার হিসেবে পরিচিত ম্যারি ওলস্টোনক্র্যাফটের (১৭৫৯- ১৭৯৮) “এ ভিনডিকেশন অব দ্য রাইটস অব উউমেন” (১৭৯২)-এর তিনটি সংস্করণ বেরিয়ে গেছে এবং পশ্চিমে নারীর সম-অধিকার নিয়ে চারদিকে তোলপাড় হচ্ছে, তখন ভারত উপমহাদেশে নারীর আক্ষরিক অর্থে বেঁচে থাকার ন্যূনতম অধিকারের দাবি সবেমাত্র উচ্চারিত হতে শুরু করেছে। নারী ও পুরুষ উভয়েরই বাল্যবিবাহ, পুরুষের বহুবিবাহ, বিধবা-বিবাহে নিষেধাজ্ঞা, সতীদাহ বা সহমরণ প্রথা, কন্যাসন্তান হত্যা, স্ত্রীশিক্ষার অভাব—সব মিলিয়ে নারীর সামাজিক অবস্থা তখন ছিল খুবই সংকটাপন্ন। বিবাহের রীতিনীতি ও শিক্ষার সুযোগের এ অসম বণ্টনের শিকার ছিল শুধু হিন্দু নারীই নয়, মুসলমান নারীও (বিধবা-বিবাহে কট্টর নিষেধাজ্ঞা ও সহমরণ ব্যতীত)।
ভারতের আরেকটি পৈশাচিক রীতির কথা খুব বেশি আলোচিত হয় না। সেটি হলো, একসময় বিস্তৃত অঞ্চল জুড়ে শিশুকন্যা হত্যার ব্যাপক প্রচলন ছিল এ দেশে। আঠার ও উনিশ শতকেও এর উপস্থিতি টের পাওয়া গেছে পূর্ব-সীমান্তের নাগাভূমি থেকে শুরু করে পশ্চিম-সীমান্তের কচ্ছ পর্যন্ত। অন্যদিকে ভারতের মধ্যাঞ্চল থেকে জম্মু ও কাশ্মির পর্যন্ত। রাজস্থানের রাজপুতদের মধ্যে এর প্রচলন ছিল খুব বেশি। কোথাও ধর্মবিশ্বাসে, কোথাও স্রেফ জাত্যাভিমানে, কোথাও বিবাহের জটিলতা এড়াতে, কোথাও শত্রু বা আক্রমণকারীর হাতে ভবিষ্যতে নারীর শ্লীলতাহানির আশঙ্কায় কখনো তাদের শ্বাসরুদ্ধ করে হত্যা করা হত, কখনো মাটিতে পুঁতে ফেলা হত, কখনো-বা জলে ভাসিয়ে দেওয়া হত। অবিশ্বাস্য হলেও সত্যি যে, বিবাহিত পত্নীদের কন্যাসন্তানরাই এই বর্বর প্রথার সবচেয়ে বড় শিকার ছিল। উপপত্নী বা যৌনকর্মীদের গর্ভের শিশুকন্যারা এ রোষানল থেকে অনেক সময়েই বেঁচে যেত, কারণ তাদের বংশমর্যাদা রক্ষার দায় যেমন ছিল না, তেমনি ছিল না দেবতার উদ্দেশে উৎসর্গিত হবার পবিত্রতা। এ ধরনের নিষ্ঠুর রীতির বিরুদ্ধে জেমস টমসন, জেমস কোগাস, লড কর্নওয়ালিশ ও জন স্রাচ-সহ বেশ কিছু ইংরেজের কঠিন আন্দোলনের ফলে ১৮৭০ সালে শিশুকন্যাহত্যা-নিবারণ বিল পাস হয়। এর আগের দুই দশকে যথাক্রমে সম্রাট জাহাঙ্গীর ও অম্বরের রাজা জয় সিং বহু চেষ্টা করেও এই কুপ্রথার অবসান ঘটাতে পারেন নি।
বহু খসড়া-প্রস্তাব ও আবেদনপত্র জমা হওয়া সত্ত্বেও বহু-বিবাহ-নিষেধক কোনো আইন শেষ পর্যন্ত প্রণয়ন করা সম্ভব হয় নি সেকালে। যদিও ১৮৬৬ সালে তা বাংলা সরকারের অনুমোদন পায়। কিন্তু ভারত সরকার এ আবেদনে শেষ পর্যন্ত সাড়া দেয় নি। তবে বিদ্যাসাগর, রামমোহন রায় ও মদনমোহন তর্কালঙ্কারের মতো প্রগতিশীল লোকদের সামাজিক আন্দোলনের মুখে বহু-বিবাহের গ্রহণযোগ্যতা অনেকটাই হ্রাস পায়। আর ১৮৯১ সালে সহবাসসম্মত বয়স সম্বন্ধে এক আইন পাস করে ১২ বছরের কম বালিকার সঙ্গে সহবাস করলে স্বামীর দণ্ডনীয় অপরাধ হবে বলে ঘোষণা করা হয়। এর ফলে মেয়েদের শিশুকালে বিবাহ কিছুটা হলেও কমতে শুরু করে। সহমরণ বা সতীদাহ প্রথা আইনের সাহায্যে নিবারিত হলো ১৮২৯ সালে। আর ১৮৫৬ সালে পাস হয় বিধবাবিবাহ আইন। হুমায়ুন আজাদের ভাষায় “রামমোহন রায় ও বেন্টিংস হিন্দু বিধবাকে প্রাণ দিয়েছিলেন (সতীদাহ প্রথা উচ্ছেদ করে) আর ঈশ্বরচন্দ্র বিদ্যাসাগর দিয়েছিলেন জীবন” (বিধবা বিবাহ প্রবর্তন করে)।
কিছু ইংরেজের সক্রিয় সহযোগিতায়, বিশেষ করে মিশনারিদের উদ্যোগে, ভারতে স্ত্রীশিক্ষার উন্মেষ ঘটে উনিশ শতকের গোড়ার দিকে। ১৮০৭ সালে শ্রীরামপুরে বিবি হানা মার্শম্যান একটি বালিকা-বিদ্যালয় খোলেন। মাত্র আট জন ছাত্রী নিয়ে প্রথম বিদ্যালয় শুরু হয়। ১৮৪৯ সালে প্রাতিষ্ঠানিক নারীশিক্ষার সূচনা হয় বেথুন প্রতিষ্ঠিত ভিক্টোরিয়া গার্লস স্কুলে (বেথুন স্কুল)। বিদ্যাসাগরেরও যথেষ্ট অবদান ছিল স্ত্রীশিক্ষার প্রসারে। অবলা দাস, কামিনী রায়, কাদম্বিনী খাস্তগীর, প্রিয়তমা দত্ত, বিধুমুখী বসু, চন্দ্রমুখী বসুরা প্রথম সারির মেয়ে যাঁরা উচ্চশিক্ষায় যোগ দিয়েছিলেন। চিকিৎসা জগতে এসেছিলেন কাদম্বিনী গঙ্গোপাধ্যায়, মেরি মিত্র। ঠাকুরবাড়ির স্বর্ণকুমারী দেবী, জ্ঞানদানন্দিনী দেবী দিয়েছিলেন তখন নারী-আন্দোলনের নেতৃত্ব। মুসলমান নারী- জাগরণ ও সংস্কারে এগিয়ে এসেছিলেন বেগম রোকেয়া। ১৯১১ সালে সাখাওয়াত মেমোরিয়াল স্কুল প্রতিষ্ঠা এবং সামাজিক ও ধর্মীয় বিধানে নিষ্পেষিত নারীদের অবস্থা বর্ণনা করে লেখা তাঁর রচনাসমূহ সেই সময় মুসলমান সমাজের নারীদের কাছে নতুন বার্তা বয়ে এনেছিল।
এদিকে ১৭৯২ সালে আরেকটি উল্লেখযোগ্য ঘটনা ঘটে পশ্চিমে। ফ্রান্সে বিবাহবিচ্ছেদের আইন প্রবর্তিত হয়। উনিশ শতকের প্রথম তিন দশকে আমেরিকার নারী-আন্দোলন সেখানকার দাসমুক্তি-আন্দোলনের সঙ্গে সম্পৃক্ত হয়ে পড়ে। ১৮৪৮ সালে নিউইয়র্কের সেনেকা ফসের ঐতিহাসিক কনভেনশনে নারীমুক্তির ঘোষণা পাঠ করা হয়। সেই অধিবেশনে নারীর কিছু মৌলিক অধিকার আদায়ের দাবিতে ১২টি প্রস্তাব রাখা হয়। সম্পত্তিতে নারীর অধিকার, বিবাহবিচ্ছেদের অধিকার, ভোটের অধিকার, উচ্চশিক্ষার অধিকার, সংসদে ও আদালতে বসার অধিকার নিয়ে এই অধিবেশনে এগিয়ে এলেন এলিজাবেথ ক্যাডি স্ট্যান্টন ও সুসান বি এন্থনি। বিশ শতকের গোড়ার দিকে, তাঁদের মৃত্যুর আগে, তাঁরা দেখে যেতে পেরেছিলেন মেয়েদের কিছু আইনগত স্বীকৃতি, যেমন সম্পত্তিতে অধিকার, চাকরির ক্ষেত্রে কিছু বিশেষ সুযোগ। ১৯২০ সালে আসে আমেরিকার নারী-আন্দোলনের শ্রেষ্ঠ পুরস্কার—–মেয়েরা ভোট দেবার অধিকার অর্জন করে। সবার আগে অবশ্য নারীকে ভোটাধিকার দেয় নিউজিল্যান্ড ১৮৯৩ সালে। দ্বিতীয় অস্ট্রেলিয়া। সেখানে নারীর ভোটাধিকার স্বীকৃত হয় ১৯০২ সালে। ভারতে আংশিকভাবে এ দাবি মেনে নেওয়া হয় ১৯২৭ সালে বিজয়লক্ষ্মী পণ্ডিতের নেতৃত্বে। যদিও প্রথম ভোটাধিকার পায় মাদ্রাজ ১৯২১ সালে। আর বাংলা পায় ১৯২৫ সালে। বাংলাদেশের নারীসমাজ প্রথম ভোট দেয় ১৯৫৪ সালে তৎকালীন পূর্ব-পাকিস্তানে।
বিংশ শতাব্দীর দ্বিতীয় দশকে হঠাৎ করেই পশ্চিমের বেগবতী নারী-আন্দোলন স্তিমিত হয়ে আসে। প্রথম ও দ্বিতীয় বিশ্বযুদ্ধ এবং আন্তর্জাতিক অর্থনৈতিক বিপর্যয়ের সময় নারীরা নিজেদের কথা ভিন্ন করে ভাবার আর তেমন সুযোগ পায় নি। নারী- আন্দোলনের এই ভাঁটার সময় আশার আলো জ্বালিয়ে রাখে ভার্জিনিয়া উলফের “এ রুম অফ ওয়ান্স ঔন” (১৯২৭)। দ্বিতীয় বিশ্বযুদ্ধ শেষ হওয়ার চার বছরের মধ্যেই বের হয় নারীর ওপর বৈষম্যের বিষয়ে এ যাবৎ লিখিত সকল গ্রন্থের মধ্যে সর্বাধিক আলোচিত বইটি। নারী-আন্দোলনের দ্বিতীয় অধ্যায়ের সূচনাকারী এই বইটি হলো সিমন দ্য বোভোয়া রচিত ‘সেকেন্ড সেক্স’ (১৯৪৯)। অসমসাহসী, মুক্ত জীবন যাপনে অভ্যস্ত, যুগের তুলনায় অনেক অগ্রগামী, আজীবন অবিবাহিতা এই ফরাশি নারীবাদী জীবদ্দশায় গর্ভনিরোধকের ব্যবহার ও গর্ভপাত দুটোই করেছেন এবং প্রকাশ্যে তা স্বীকারও করেছেন। সেই সময় এই দুটিই ছিল ফ্যান্সে আইনবহির্ভূত। অন্য আরো কিছু সমমনা নারীর সঙ্গে তিনি একটি অবৈধ গর্ভপাত নেটওয়ার্ক চালু করেছিলেন। নিজের অ্যাপার্টমেন্টকে উন্মুক্ত করে দিয়েছিলেন অন্য মেয়েদের গর্ভপাতের জন্যে ব্যবহার করতে। গর্ভপাত বেআইনি থাকায় সরকারি ও বেসরকারি ক্লিনিকগুলোতে প্রকাশ্যে গর্ভপাত সম্ভব ছিল না তখন। এই গ্রন্থে সার্ত্রের ঘনিষ্ঠ বন্ধু শ্রীমতী সিমন ব্যাখ্যা করেছিলেন কেমন করে পুরুষ দ্বারা নারীর চরিত্র নির্মিত হয় সমাজে। প্রকৃতিগতভাবে তারা কখনো সেভাবে বেড়ে ওঠে না। সিমন দেখিয়েছিলেন, সভ্যতার প্রতিটি স্তরে পুরুষতন্ত্র নারীকে কী রকম ‘সীমাবদ্ধ’ ও পুরুষকে ‘অসীম’ বলে চিত্রায়িত করেছে। তিনি যখন এই গ্রন্থটি লেখেন, তখন তাঁর ধারণা ছিল নারীর সকল সমস্যারই সমাধান হবে সমাজতন্ত্র বিকাশের মাধ্যমে। নিজেকে তখনো নারীবাদী ভাবতেন না তিনি। কিন্তু পরবর্তীকালে তাঁর ধারণা পাল্টায় এবং সত্তরের দশকে এসে তিনি নিশ্চিত হন যে, নারীর প্রতি পুরুষের এই যে বৈষম্য এটা শুধু পুঁজিবাদী দেশেই নয়, সমাজতান্ত্রিক দেশেও বিদ্যমান। তখন থেকে সক্রিয় নারীবাদী হিসেবে নিজেকে পরিচিত করে তোলেন। বহুল প্রচার ও জনপ্রিয়তা পাওয়ার পরও বোভোয়ার এই গ্রন্থটির সমস্ত বিশ্লেষণ নারীবাদীরা মেনে নেন নি। যেমন মেরি বার্ড কখনো স্বীকার করেন নি যে, সভ্যতার সকল স্তরেই নারী অবদমিত ছিল। তিনি নারীর শরীর ও মাতৃত্বকেও তার ক্ষমতার বিকাশের অন্তরায় হিসেবে দেখেন নি, যেমন দেখেছেন বোভোয়া।
দ্বিতীয় বিশ্বযুদ্ধের অব্যবহিত পর কিছুদিন পুরোদমে চলে ‘বেবি ব্যুমে’র অধ্যায়। যুদ্ধফেরত সৈনিকরা ঘরের দিকে মুখ ফেরায় আর ঘরে বসে নারী সন্তানবতী হয় ঘনঘন। নারী-আন্দোলন পারিবারিক এই পুনর্মিলনে কয়েক বছরের জন্যে থমকে দাঁড়ায়। তারপর ষাটের দশকে প্রকাশিত হয় আরেকটি উল্লেখযোগ্য গ্রন্থ : বেটি ফ্রিডানের “দ্য ফেমিনিন মিস্টিক”। বেটি তাঁর গ্রন্থে দেখিয়েছেন, কোমলবতী, স্নেহশীলা ও সহনশীল সেই চিরন্তন নারীরূপকে নিজের মধ্যে যথাযথ প্রতিফলিত দেখতে না পেয়ে আধুনিক শিক্ষিত ও আত্মসচেতন স্ত্রীরা কী নিদারুণ দ্বন্দ্ব ও সংকটে দিন কাটাচ্ছে আমেরিকায়। ১৯৭০ সালে বের হয় আরেকটি যুগান্তকারী গ্রন্থ। কেট মিলেটের “সেক্সুয়েল পলিটিক্স”। এই বইতে কেট নারী-পুরুষ সম্পর্কে ও যৌনতার ভেতরও রাজনীতি ও ক্ষমতার দ্বন্দ্বের প্রকাশ খুব স্পষ্ট করে দেখতে পেয়েছেন। নারী- পুরুষের সনাতন যৌন ভূমিকা সকল উপকথা, রূপকথা ও ধ্রুপদী সাহিত্যে এমন প্রবলভাবে উপস্থিত যে, এর মায়াজাল থেকে বেরিয়ে এসে দুটি পূর্ণ মানুষ হিসেবে নারী-পুরুষের পরস্পরকে গ্রহণ করা প্রায় অসম্ভব হয়ে পড়ছে।
ষাটের দশকে অর্থাৎ দ্বিতীয় পর্যায়ের নারীবাদী আন্দোলনের জোয়ারে এসে আমেরিকার নারীবাদ দুটি পরিষ্কার মতাদর্শে বিভক্ত হয়ে যায়। এক দল শিক্ষিত কর্মজীবী নারী জড়িয়ে পড়েন কর্মক্ষেত্রে, রাজনীতি ও আইনে নারীর সমান অধিকারের স্বীকৃতির আন্দোলনে। অন্য দল, যাঁরা অধিকাংশই অপেক্ষাকৃত তরুণ এবং ষাটের দশকে যুদ্ধবিরোধী ও বর্ণবিরোধী আন্দোলনের সঙ্গে সম্পৃক্ত, ব্যস্ত হয়ে পড়েন নারীর যৌন স্বাধীনতা ও যৌনদাসত্বের মুক্তি-সংগ্রামে। পরবর্তীকালে এই দুই দলই নিজেদের দাবি থেকে কিছু কাটছাঁট করে অভিন্ন এক আন্দোলন গড়ে তোলেন।
বিংশ শতাব্দীর বিশের দশকে আমেরিকার নারীরা যখন ভোটাধিকার লাভ করার পর অর্জনের আনন্দে আত্মহারা এবং পরবর্তী চার দশক দুই বিশ্বযুদ্ধের মাঝখানে নিজেদের সামাজিক অবস্থানকে নিয়ে কোনো সংগঠিত আন্দোলন করতে ব্যর্থ, তখন সোভিয়েত ইউনিয়ন যৌনতার ক্ষেত্রে মেয়েদের মুক্ত করার জন্যে ও উন্নততর সামাজিক আইন প্রণয়নের জন্য ঐক্যবদ্ধ হয়ে পড়ে। তারা সেখানে স্বামী-স্ত্রী উভয়ের জন্যেই বিবাহবিচ্ছেদকে মুক্ত ও স্বাধীন করে তোলে। গর্ভপাত আইনসিদ্ধ হয়। সন্তানজন্মের অবৈধতার অবসান ঘটে। ফলে বিবাহ কার্যত গুরুত্বহীন হয়ে পড়ে। গর্ভপাত অত্যন্ত জনপ্রিয় হয়ে যায়। দ্রুত শিল্পায়নের মুখে যখন রাষ্ট্রে শ্রমশক্তির দারুণ প্রয়োজন, তখন বিবাহে অনীহা ও গর্ভপাতের এই হিড়িক অর্থনৈতিক ও সামাজিক বিপর্যয় ডেকে আনে। স্তালিনকে তখন দেখা যায় সামাজিক রীতিনীতিতে রাশ টেনে ধরতে। সনাতন পিতামাতার ভূমিকার ইতিবাচক দিকগুলো বড় করে তুলে ধরেন স্তালিন। গর্ভপাত অবৈধ হয়ে যায়। বিবাহবিচ্ছেদ কঠিন হয়ে পড়ে। নারীর অর্থনৈতিক মুক্তিতে সরাসরি হস্তক্ষেপ না করলেও পরিবারে, যৌনতা ও প্রজননের ক্ষেত্রে, নারীর ব্যক্তিস্বাধীনতায় সোভিয়েত রাষ্ট্রের এই হস্তক্ষেপ নারী-স্বাধীনতার অগ্রগতিকে এক ধাপ পিছিয়ে দেয়।
নারী নিজের দেহের ওপর, তার প্রজনন-ক্ষমতার ওপর নিজস্ব নিয়ন্ত্রণ আনতে গর্ভনিরোধ ও গর্ভপাতকে বৈধ করে তোলার জন্যে বহু বছর ধরেই আন্দোলন করে এসেছে। কিন্তু ম্যালথাস থেকে শুরু করে সমাজতান্ত্রিক তাত্ত্বিকেরা কেউ এ বিষয় দুটিকে নারীর মানবিক ও ব্যক্তিগত অধিকার বা দাবি বলে কখনো মানেন নি; রাষ্ট্রের বা সমাজের প্রয়োজনে এবং জনসংখ্যা সংক্রান্ত নীতির অংশ হিসেবেই বিবেচনা করছেন। কিন্তু নারীর প্রজনন-ক্ষমতার ওপর নিজস্ব নিয়ন্ত্রণ কতটা মৌলিক, কতটা জরুরি তা তুলে ধরেন ও সেই লক্ষ্যে কাজ করে যান ইংল্যান্ডের নারীবাদী জন স্টুয়ার্ট মিল, মেরি স্টোপস্ ও ভারতের অ্যানি বেসান্ত্। বহু আন্দোলনের পর ফ্রান্সে ১৯৭৫ সালে, ইতালিতে ১৯৭৭ সালে ও স্পেনে ১৯৮৫ সালে গর্ভপাত বৈধ হয়। বহু দেশে আজো গর্ভপাত অবৈধ। নেপালের নারী কয়েদিদের ৫০%ই জেল-যাতনা ভোগ করছে গর্ভপাত ঘটানোর অপরাধে। গর্ভপাত নেপালে পুরোপুরি বেআইনি এবং গর্ভপাত ঘটানোর শাস্তি ন্যূনতম ২০ বছরের সশ্রম কারাদন্ড।
অন্যদিকে চীনের বিপ্লবের পর প্রাথমিক পর্যায়ে নারীমুক্তির ব্যাপারটায় সম্পূর্ণ জোর দেওয়া হয়েছিল উৎপাদনের ওপর অর্থাৎ অর্থনৈতিক ক্ষেত্রে। এর ফলে নারীর সামাজিক ও অর্থনৈতিক অবস্থানের বেশ অগ্রগতি হয় এটা সত্য। কিন্তু সমাজে নারী- পুরুষের আচার-আচরণের পরিমিতি ও নিয়ন্ত্রণ ঘটতে থাকে সরাসরি আইনের মাধ্যমে। মেয়েদের সৌন্দর্যচর্চা, বৈভব, নিজেদের আকর্ষণীয় করে তোলার চেষ্টা রাষ্ট্র দ্বারা নিয়ন্ত্রিত হয়। চুল ছোট করে ছাঁটা, নারী-পুরুষের একই রকম ধূসর পোশাকের ব্যবহার, মেয়েদের ব্রা না পরা, এক সন্তানের সীমাবদ্ধতার মতো নিয়মকানুনের মাধ্যমে যৌনতার প্রচণ্ড অবদমন শুরু হয়। এই পিউরিটানিজ্ম্ চীনের নরনারী যে প্রকৃতপক্ষে মেনে নেয় নি এবং রাষ্ট্রীয় দমন হিসেবেই গণ্য করেছে, তা গত দুই দশকে এই ঋজু নিয়মকানুনের শিথিলতায় চীনবাসীর প্রবল উৎসাহী প্রতিক্রিয়াতেই বোঝা গেছে।
১৯৬০-১৯৯০–এই তিন দশকে নারী সরকার-প্রধানদের বিপুল আবির্ভাব ঘটে বিশ্ব জুড়ে। কিন্তু এঁদের অধিকাংশই লৈঙ্গিকভাবে স্ত্রীজাতির প্রতিনিধিত্ব করলেও মতাদর্শে পুরুষতন্ত্রেরই প্রতিনিধি। ফলে এঁদের উপস্থিতিতে নারী-আন্দোলন তেমন শক্তি অর্জন করে না। এইসব রাষ্ট্র বা সরকার-প্রধান নারীদের অধিকাংশেরই অভ্যুদয় ঘটেছে তাঁদের পুরুষ নিকট-আত্মীয় সরকার-প্রধানের মৃত্যুজনিত শূন্যতায় অথবা সহানুভূতিতে। যে সকল সরকারপ্রধান নারীনেত্রীর আবির্ভাব ঘটে এ সময় তাঁরা হলেন শ্রীমাভো বন্দরনায়েকে (শ্রীলঙ্কা), ইন্দিরা গান্ধী (ভারত), গোল্ডা মেয়ার (ইজরায়েল), ইসাবেলা পেরন (আর্জেন্টিনা), মার্গারেট থেচার (যুক্তরাজ্য), কোরাজন আকিনো (ফিলিপাইন), বেনজির ভুট্টো (পাকিস্তান), খালেদা জিয়া (বাংলাদেশ), চন্দ্রিকা কুমারাতুঙ্গা (শ্রীলঙ্কা), শেখ হাসিনা (বাংলাদেশ)। এইসব ক্ষমতাশীল নারী সরকার- প্রধানের চেয়ে নারীমুক্তির সংগ্রামে অনেক বেশি শক্তিশালী ভূমিকা রাখেন মরক্কোর নারীবাদী লেখক ফাতেমা মার্নিসি – যিনি ১৯৭৫ থেকে ১৯৮৪র ভেতর তিনখানি মূল্যবান গ্রন্থ লেখেন ধর্মের জাঁতাকলে মুসলমান নারীর শোচনীয় অবস্থা বর্ণনা করে।
বিংশ শতাব্দীর নারী-আন্দোলনের সফলতার দুটি মাইলফলক হলো সহজলভ্য জন্মনিরোধকের-বিশেষত খাবার বড়ির-আবিষ্কার ও জাতিসংঘ কর্তৃক নারীর সার্বিক অধিকার ও মর্যাদার স্বীকৃতিদান। জন্মনিরোধক বড়ির আবিষ্কার শুধু বিজ্ঞানের বিরাট সাফল্যই নয়, মানব-ইতিহাসেরও এক যুগান্তকারী ঘটনা। এই ঘটনা নারীর যৌন অভিজ্ঞতাকে প্রজনন-অভিজ্ঞতা থেকে বিচ্ছিন্ন করার সুযোগ দিয়েছে। এর আগে এ দুটোকে আলাদা করে ভাবার তেমন অবকাশ ছিল না এবং সন্তান ধারণের সম্পূর্ণ দায়ভার নিজের কাঁধে চাপিয়ে প্রকৃতি ও পুরুষের কাছে একরকম বন্দী হয়ে ছিল নারী।
অন্যদিকে জাতিসংঘের পত্তনের পর একেবারে প্রথম সনদেই নারীর সমান অধিকার পরিষ্কারভাবে চিহ্নিত হয়। পরে ১৯৭৫ সালকে আন্তর্জাতিক নারীবর্ষ ও ১৯৭৫-১৯৮৫-কে নারীদশক হিসেবে ঘোষণা করা হয়। ১৯৭৬ সালের ৮ই মার্চ আন্তর্জাতিক নারীদিবস উপলক্ষে ব্রাসেলসে নারীর বিরুদ্ধে অপরাধসংক্রান্ত আন্তর্জাতিক ট্রাইব্যুনাল গঠন করা হয়। এই ট্রাইব্যুনালে নারীর যৌনতাকে বিপরীতলিঙ্গের সঙ্গে বাধ্যতামূলকভাবে সীমিত করে রাখা, ধর্ষণ, মাতৃত্ব, শিশুর ওপর যৌন অনাচার, অজাচার বা ঘনিষ্ঠ আত্মীয়ের সঙ্গে যৌন সম্পর্কের ব্যাপারে বিশদ আলোচনা হয়। এছাড়া এ সময় মেক্সিকো সিটিতে (১৯৭৫), কোপেনহেগেনে (১৯৮০) ও নাইরোবিতে (১৯৮৫) তিনটি আন্তর্জাতিক নারী সম্মেলন অনুষ্ঠিত হয়। সম্মেলনগুলোতে নারীর বিরুদ্ধে সকল প্রকার বৈষম্য নিরসনের জন্যে বিভিন্ন সুপারিশমালা পেশ করা হয় এবং আন্তর্জাতিকভাবে তা অনুমোদন করা হয়। নারীর অধিকার মৌলিক মানবাধিকার বলে স্বীকৃত হয়। নারীর প্রতি সহিংসতা—বিশেষ করে ধর্ষণকে তীব্র ভাষায় নিন্দা করা হয় এবং তার প্রতিকারে সকল সদস্য রাষ্ট্রের সহযোগিতা কামনা করা হয়। এটা অনস্বীকার্য যে, জাতিসংঘের সক্রিয় উদ্যোগ ছাড়া নারী-আন্দোলন বিচ্ছিন্নভাবে পশ্চিমা নারীদের অধিকার আদায়ের আন্দোলনেই সীমাবদ্ধ থাকত। সত্তরের দশকে জাতিসংঘের প্রত্যক্ষ হস্তক্ষেপে দরিদ্র ও উন্নয়নশীল দেশগুলোর নারীর সঙ্গে পাশ্চাত্যের নারীদের একটি সাধারণ প্ল্যাটফর্ম নির্মিত হয়। সেইসঙ্গে দাতা দেশগুলোর নির্দেশে স্বল্প-উন্নত দেশগুলো নারী-উন্নয়নে বিশেষ মনোযোগী হয়ে পড়ে।
নারীর যৌন ও প্রজনন অধিকারের আরেকটি বড় মাইলফলক ১৯৯৪ সালে জাতিসংঘ আয়োজিত ও কায়রোতে অনুষ্ঠিত প্রজনন-স্বাস্থ্য ও উন্নয়ন নিয়ে আন্তর্জাতিক সম্মেলন ICPD (International Conference on Population and Development)। এ সম্মেলনে প্রজনন ও জন্মনিয়ন্ত্রণে নারীর সম্পূর্ণ স্বাধীনতা (স্বেচ্ছায় সন্তানহীন থাকার স্বাধীনতাসহ) স্বীকার করে নেওয়া হয়েছে। এ ছাড়া নারীর নিরাপদ মাতৃত্ব, নারী-পুরুষের সুস্থ ও আনন্দময় যৌনজীবন যাপনের (যৌনবাহী রোগ বা অনাকাঙ্ক্ষিত সন্তান ধারণের ভয় থেকে মুক্ত) অধিকার ও প্রজনন-স্বাস্থ্যে পুরুষের যথাযথ ও দায়িত্বশীল ভূমিকা গ্রহণের অঙ্গীকার ব্যক্ত করা হয়েছে। নারীর অধিকার আদায়ের সংগ্রামে এটি একটি ঐতিহাসিক সম্মেলন। কেননা প্রকৃতিগতভাবে প্রজননের প্রায় পুরো দায়ভারটাই গ্রহণ করতে হয় নারীকে। অথচ এ ব্যাপারে নারীর মতামত ও সিদ্ধান্ত কিংবা প্রজনন-স্বাস্থ্যসেবা গ্রহণে তার অধিকার প্রায়ই স্বীকৃত হয় না। জাতিসংঘের বিভিন্ন অঙ্গসংস্থা যেমন UNICEF, WORLD BANK, UNFPA ও WHO গত পাঁচ বছর ধরে খেয়াল রাখছে ICPD-তে উচ্চারিত শপথসমূহ কোনো দেশে কীভাবে কার্যকর করা হচ্ছে। ১৯৯৯ সালে হেগে অনুষ্ঠিত হলো ICPD+ সম্মেলন, সেখানে ICPD-র মূল অঙ্গীকার পুনর্ব্যক্ত করা হয়েছে আরো জোরালোভাবে। এ ছাড়া জাতিসংঘ আশির দশক থেকে একটি দেশের উন্নয়নের অন্যতম মাপকাঠি হিসেবে সেই দেশের নারীর অবস্থানকে চিহ্নিত করে আসছে। অতি সম্প্রতি (ডিসেম্বর ১৯৯৯) জাতিসংঘ নারীর ওপর বৈষম্য ও নির্যাতনের প্রতিকারে আরেকটি নতুন প্রটোকল অনুমোদন করেছে। এ প্রটোকলের আওতায় নারীরা বৈষম্য ও যৌন হয়রানিসহ অন্যান্য নিপীড়নের ব্যাপারে নিজ দেশে প্রতিকার না পেলে এখন থেকে সরাসরি জাতিসংঘে অভিযোগ দায়ের করতে পারবে। এ বছর জাতিসংঘের মানবাধিকার দিবসে ২৩টি দেশ (স্ক্যান্ডিনেভিয়ান সব কটি দেশসহ) এ প্রটোকলে সই করেছে এবং ১০টি দেশের পার্লামেন্টে এটি অনুমোদন পেলেই এই প্রটোকল কার্যকর হবে।
নারী-আন্দোলনের ইতিহাস পূর্ণাঙ্গতা পাবে না কয়েকজন অবিস্মরণীয় পুরুষ- নারীবাদীর ভূমিকা স্মরণ না করলে। পশ্চিমে এঁদের মধ্যে বিশেষভাবে উল্লেখ্য উইলিয়াম টমসন, জন স্টুয়ার্ট মিল, কার্ল মার্ক্স, ফ্রেডরিক এঙ্গেলস আর বাংলায় রাজা রামমোহন রায় ও ঈশ্বরচন্দ্র বিদ্যাসাগর।
সবশেষে, বিংশ শতাব্দীর দ্বিতীয়ার্ধে বাংলাদেশ ও ভারতের কিছু সাংবিধানিক ও আইনগত সংস্কারের উল্লেখ করব, যা নারীর অধিকার আদায়ের ব্যাপারে ইতিবাচক ভূমিকা রেখেছে। ভারতের সংবিধানে নারী-পুরুষের উভয়ের সমান অধিকার স্বীকৃত হলেও ধর্মীয় অনুশাসনের কারণে হিন্দু নারী বহু বছর অমানবিক বৈষম্যের শিকার হয়েছে। স্বাধীনতা-উত্তরকালে হিন্দু ধর্মীয় আইনের কিছুটা সংস্কার ঘটে ভারতে। ১৯৫৫ সালে “হিন্দু বিবাহ অ্যাক্ট”-এ দুটি মৌলিক পরিবর্তন ঘটানো হয়। এতে পুরুষের এক বিবাহ বিধিবদ্ধ হয় ও বিবাহবিচ্ছেদ নারী-পুরুষ উভয়ের জন্যে স্বীকৃত হয়। ১৯৫৯-এর বিবাহিত নারীর সম্পত্তি অ্যাক্ট নারীর সম্পত্তিতে অধিকার স্বীকার করে নেয়।
বাংলাদেশের সংবিধান নারীদের সম্পূর্ণ গণতান্ত্রিক অধিকার দিয়েছে। কিন্তু সম্পত্তি ও পারিবারিক আইন যেহেতু ধর্ম দ্বারা নির্দেশিত, বিবাহ ও উত্তরাধিকারে নারী- পুরুষের অধিকারে যথেষ্ট তারতম্য রয়েছে। আইয়ুব খানের সামরিক শাসনামলেই মুসলমান পুরুষের একাধিক পত্নী গ্রহণে বেশ কিছুটা কড়াকড়ি আরোপিত হয়। তবু আজো বহুবিবাহ লোপ পায় নি, বিশেষ করে গ্রামাঞ্চলে। পারিবারিক আইনের যে- ধারায় একাধিক বিবাহকে নিরুৎসাহ করা হয়, তারই ভেতরে এর বাইরে বেরিয়ে যাওয়ার সুযোগেরও অবকাশ রয়েছে। যদিও সংবিধান অনুযায়ী নারী-পুরুষের ভেদাভেদমূলক যে-কোনো অসম বিধানসমূহ (যা মূলত ধর্মীয় সম্প্রদায়গত) বাতিল বলে বিবেচিত হওয়ার কথা, কার্যত সে-সব বিধান সাংবিধানিক নির্দেশ অগ্রাহ্য করে পুরোপুরি বলবৎ আছে। বাংলাদেশের নারীদের বহু আকাঙ্ক্ষিত সর্বজনীন পারিবারিক দেওয়ানবিধি (uniform family code) আজো প্রবর্তন করা হলো না। দক্ষিণ এশিয়ায় একই রাষ্ট্রের একই জনগণের ভেতর ধর্মীয় ভিত্তিতে যে বিভিন্ন রকম পারিবারিক ও উত্তরাধিকারের আইন প্রযোজ্য হয়ে থাকে, এই সত্য উন্মোচন আধুনিক বহু রাষ্ট্রের কাছেই অবিশ্বাস্য মনে হতে পারে।
বাংলাদেশে নারীদের জন্যে আরেকটি কালাকানুন ‘রাষ্ট্রধর্ম বিল’। বহু নারী- সংগঠন এর বিরোধিতা করলেও নারীপক্ষ সংস্থাটি ছাড়া অন্য কেউ এর বিরুদ্ধে হাইকোর্টে রিট করে নি। তবে ধর্ষণ ও নারী পাচারসহ নারীর বিরুদ্ধে অমানবিক আচরণ ও নির্যাতনের কঠিন শাস্তির ব্যাপারে আইনগত কিছু ইতিবাচক সংযোজন হয়েছে। জাতীয় সংসদে ৩০টি মহিলা আসনের সংরক্ষণ একটি ভালো উদ্যোগ। কিন্তু প্রত্যক্ষ নির্বাচনের বদলে নির্বাচিত প্রতিনিধিদের দ্বারা বাছাই হওয়ায় নারীর প্রতিনিধিত্ব না করে এই সংসদ-সদস্যরা সংখ্যাগরিষ্ঠ দলেরই প্রতিনিধিত্ব করেন। নারী সাংসদরা তাই কার্যত জনগণ বা নারীসমাজ কারো কাছেই নন, জবাবদিহি করেন তাঁরা সংখ্যাগরিষ্ঠ দল অর্থাৎ সরকারের কাছে। তাই প্রত্যক্ষ ভোটে নারী সংসদ-সদস্যের নির্বাচন হওয়া দরকার। আর এই সংরক্ষিত নারী-আসনগুলোর মধ্যে একটি নির্দিষ্ট সংখ্যা সংরক্ষিত থাকা দরকার সংখ্যালঘু ও ক্ষুদ্র জাতিসত্তার নারীদের জন্যে। ভারতের লোকসভাতেও নারীর জন্যে সংরক্ষিত আসনের দাবি উঠেছে। প্রস্তাবটি বিবেচনার জন্যে গৃহীতও হয়েছে। সেখানেও এই প্রস্তাব পাস হলে যেন নারীর যথাযথ প্রতিনিধিত্বই ঘটে, সংখ্যাগরিষ্ঠের হাত পোক্ত করার হাতিয়ার যেন না হয়ে ওঠে নারী। বৃহত্তর দৃষ্টিভঙ্গিতে নারীর জন্যে আসন সংরক্ষিত রাখা খুব মর্যাদাকর বা সুখকর অভিজ্ঞতা নয় নারীবাদীদের জন্যে। কিন্তু দক্ষিণ এশিয়ায় নারীর গোটা অবস্থানের পরিপ্রেক্ষিতে অন্তত কিছুকালের জন্যে সংরক্ষিত আসনের এই সীমিত উপস্থিতি আরোপিত হলেও মেনে নেওয়া জরুরি। আশা করা যায়, নতুন শতক পেরুবার আগেই এর প্রয়োজন থাকবে না আর।
বাংলাদেশে নারীদের জন্যে সরকারি পর্যায়ে আরো দুটি ভালো উদ্যোগ— স্থানীয় সরকারে মহিলা-আসন নিশ্চিতকরণ এবং বিধবা ও দুস্থ মহিলাদের জন্যে সরকারি ভাতা প্রদান। স্বাধীনতার পর বাংলাদেশের শহরে, বিশেষ করে রাজধানীতে, বিরাট শ্রমশক্তি হিসেবে আত্মপ্রকাশ করেছে গার্মেন্টসের মেয়েরা। মধ্যবিত্ত শিক্ষিত নারীরা মিটিং, মিছিল ও সক্রিয় আন্দোলন করে যা পারে নি, এই খেটে-খাওয়া মেয়েরা তাই অর্জন করেছে বহু দুর্দশার মধ্যে থেকে, নিজেদের বাঁচার তাগিদে। নারীদের জন্যে নির্ধারিত সকাল-সন্ধ্যা কাজ করার বাধ্যবাধকতা ও পথেঘাটে রাতে-বিরেতে পুরুষসঙ্গীহীন হেঁটে চলাফেরা করার ব্যাপারে সামাজিক বাধা ও বিপত্তি উপেক্ষা করে তারা গোটা নারীসমাজের সম্মুখযাত্রার পথকে আলোকিত করে চলেছে। বাংলাদেশের বর্তমান সামাজিক প্রেক্ষাপটে, বিশেষ করে এনজিওদের গ্রামাঞ্চলে নারীর ক্ষমতায়নের বিশাল কর্মকাণ্ডে এবং শহরাঞ্চলে বিশ লক্ষাধিক গার্মেন্টস-কন্যাদের বিপুল ও সবল উপস্থিতিতে আগামী শতাব্দীতে যদি নারী-আন্দোলনের নেতৃত্ব শহরভিত্তিক মধ্যবিত্ত নারীদের হাত থেকে পুরোপুরি চলে যায় প্রথমোক্ত দুই অবহেলিত নারীসমাজের হাতে, তা হলে অবাক হওয়ার কিছু থাকবে না।
কয়েক শতাব্দী আগে যেমন ছিল, আজো একশ’ বছর পরেও, তেমনি অনায়াসে অবলীলাম কিছু কিছু ভুল, নিষ্ঠুর এবং অবিবেচনাপ্রসূত শব্দ, যেগুলো নিঃসন্দেহে নারীবান্ধব নয়, আমরা ক্রমাগত ব্যবহার করে যাচ্ছি। বিশেষ করে সংবাদ পরিবেশনায়। আজ কেবল তেমন তিন জোড়া শব্দ নিয়েই কথা বলব যা সমাজে নারীর অবমূল্যায়নের শুধু পরিচায়ক নয়, আমাদের—বিশেষ করে পুরুষকুলের-সংকীর্ণ ও বিকৃত মূল্যবোধ এবং অসহিষ্ণু ও অসচেতন দৃষ্টিভঙ্গিরও উদাহরণ। এ সম্পর্কে সচেতনশীলতার এবং এই অবাঞ্ছিত শব্দ প্রয়োগের আশু সমাপ্তি দরকার।
কুমারী মাতা :
কুমারী মাতৃত্ব ঘটেছিল যিশুর মাতা মেরীর ক্ষেত্রে-অন্তত ধর্মগ্রন্থ বাইবেলে তাই লেখা রয়েছে। এছাড়া ‘কুমারী মাতৃত্বের’ নজির খুব একটা দেখা যায় না। আধুনিক কালে কৃত্রিম প্রজনন ব্যবস্থার দ্রুত অগ্রগতিতে যদিও কৌমার্য বজায় রেখে সন্তানধারন অন্তত প্রযুক্তিগতভাবে সম্ভব। কিন্তু ফাঁসিতলার ময়নার কুমারী মাতৃত্ব নিয়ে যখন খবরের কাগজে সংবাদ বেরোয়, স্বভাবতই প্রশ্ন করতে ইচ্ছে করে, এই সংবাদের গুরুত্ব কতখানি? সৃষ্টির গোড়া থেকে যে প্রক্রিয়া চলে আসছে, সংবাদ হিসেবে খবরের কাগজে স্থান পাবার যোগ্যতা সে কী করে অর্জন করল যদি না “হলুদ সাংবাদিকতা”র মোহ একটা বিশেষ ভূমিকা পালন করে থাকে সেখানে? এই সংবাদের নেপথ্য কাহিনী নিরবধি স্থির, এক ও অদ্বিতীয়। একই ঘটনার যুগে যুগে পুনরাবৃত্তি। অর্থাৎ নরনারীর স্বাভাবিক আকর্ষণের পরিণতি হিসেবে এক যুগলের শারীরিক মিলন ঘটেছিল কন্যাটির বিবাহপূর্ব কালে। কিন্তু পুরুষটি প্রতিশ্রুতি রক্ষা করতে অক্ষম হয় অথবা অস্বীকার করে যখন তার প্রেয়সী গর্ভবতী হয়ে পড়ে। ফলে সমাজে “কলঙ্ক” নামক গভীর বোঝা ও ঘৃণা নিয়ে মেয়েটি আখ্যায়িত হয় “কুমারী মাতা” হিসেবে। কিন্তু মেয়েটি তো আসলে কুমারী নয়! সে অবিবাহিত। তার কৌমার্য হরণ করেই যে লাপাত্তা হয়েছে তার প্রেমিক অথবা সাধুবেশে এখন প্রাক্তন অভিজ্ঞতা বেমালুম অস্বীকার করছে সে। ফলে সংবাদ যদি করতেই হয়, সে পুরুষটি প্রেমের নামে প্রতিশ্রুতি দিয়ে, আশ্বাস দিয়ে, বিয়ের লোভ দেখিয়ে কন্যাটির সঙ্গে শরীর শরীর খেলেছিল, তাকে নিয়েই সংবাদ করা উচিত, মেয়েটিকে নিয়ে নয়। কিন্তু তাতো কাগজের কাটতি বাড়াবে না। ফলে লিখতে হয় মেয়েটিকে নিয়েই। আর তা যদি লিখতেই হয়, অন্তত সঠিকভাবে কেন লিখি না আমরা? কেন বলি না তাকে “অবিবাহিতা মা”! “কুমারী মাতা” ব্যবহার খুবই দৃষ্টিকটু যদিও পুনঃ পুন ব্যবহারে কুমারী আর অবিবাহিতার পার্থক্য যেন দ্রুত ঘুচে যাচ্ছে। এমনকি অনেক অভিধানেও এ দুটি শব্দকে অভিন্ন ও সমার্থক হিসেবে লিপিবদ্ধ করা হয়েছে। যদি চিন্তায় চেতনায় ব্যবহারেও এ পার্থক্য যদি ঘুচে যেত তবে কতই না ভালো হত। কিন্তু তাতো ঘটছে না। আমার কথা এই যে আগামী পঞ্চাশ বছরে আমরা অবশ্যই দেখতে পাব অবিবাহিতা মায়েরা আর এদেশে চাঞ্চল্যকর সংবাদ সৃষ্টি করতে পারছে না যেমন করছে না পাশ্চাত্যে। কেননা সেরকম কিছু সাহসী ও স্বাবলম্বী অবিবাহিতা মেয়ে শীঘ্রই এগিয়ে আসবে যারা গর্ব সহকারে তাদের একক পরিচয়েই সন্তানকে পরিচিত করাবে, পিতৃ পরিচয়হীনতা জরায়ুতে বেড়ে ওঠা সন্তানের জন্ম যেমন রোধ করতে পারে না, শিশুটির বড় হয়ে ওঠা, মানুষ হবার পথেও তা অন্তরায় হতে পারে না। নিজের রক্ত মাংস পুষ্টি দিয়ে দীর্ঘ নটি মাস ধরে তিল তিল করে গড়ে তোলা সন্তান মায়েরই সম্পদ। আর পিতা? তার অস্তিত্ব মা স্বীকার করলে আছে— নয়ত নেই।
নারী কেলেঙ্কারি :
সংবাদপত্র খুললেই “নারী কেলেঙ্কারি”তে জড়িয়ে পড়ার ঘটনা অহরহ চোখে পড়ে। চোখে পড়ে এই একবিংশ শতাব্দীতে এসেও। “নারী কেলেঙ্কারি” বলতে প্রায় সব সময়েই বুঝানো হয় বিবাহ বহির্ভূত কোন যৌন সম্পর্ককে। কিন্তু ঘটনাটিকে “নারী কেলেঙ্কারি” নাম দিয়ে নারী সে সমাজের একটি দুষ্ট গ্রহের মতো অবস্থানে রয়েছে, এবং তার প্রভাব ও সাহচর্য সে কতটা মারাত্মক ও ক্ষতিকর সেটাই প্রকারান্তরে বলা ও বুঝানো হয়। ব্যাপারটিকে “নারী কেলেঙ্কারি” না বলে “যৌন কেলেঙ্কারি” বলতে বাধাটা কোথায়? এখন “নারী কেলেঙ্কারি”র কথা কটি শুনেছেন আপনারা (যদিও তা শোনা অবশ্যই সম্ভব) যেখানে কেলেঙ্কারি (যদি এ ধরনের ঘটনাকে আদৌ কেলেঙ্কারি বলা চলে। আমার মতে অবশ্য দুটি পূর্ণবয়স্ক ব্যক্তির পারস্পরিক সম্মতিতে যা ঘটে, তা শুধু তাদের দু জনের ব্যাপার। কেলেঙ্কারির কোনো স্থান নেই সেখানে। সমাজের চোখে তা গ্রহণযোগ্য না হলে চোখ বুজে থাকুক সমাজ। ভালোবাসার জয় হোক পৃথিবীতে। কিন্তু এটা নিতান্ত আমার ব্যক্তিগত মত। এর সাথে একমত হতে কাউকে বলছি না আমি) ঘটেছে কেবল নারীতে নারীতে? সেটা যে সম্ভব নয়, একথা বলছি না কিন্তু সংখ্যায় তা খুবই নগণ্য হবে সন্দেহ কি? অবধারিতভাবেই সেখানে সমান অথবা অগ্রণী ভূমিকা নিয়েছে একজন পুরুষই। অথচ ঘটনাটি সনাক্ত হবে “নারী কেলেঙ্কারি” হিসেবে। আর সমস্ত নারীকুল মুখ বুজে সহ্য করে যাবে এ অপমান। সেই প্রাচীনকালের মুনি ঋষিদের সময় থেকে আজ পর্যন্ত যে ধারাবাহিক বিশ্বাস সমাজের শিকড়ে গভীরভাবে প্রোথিত যে নারী মানেই উটকো ঝামেলা, নারী মানেই কামনার আগুন, নারী মানেই পরিত্যাজ্য, “প্রলোভন”, “নারী কেলেঙ্কারি” সেই ধারণাকেই নতুন করে উস্কে দেয়। ফলে সংবাদ মাধ্যমের কাছে আমাদের প্রত্যাশা আজ থেকে সংবাদের পাতায় “নারী কেলেঙ্কারি”তে জড়িয়ে পড়ার ঘটনা আর প্রকাশিত হবে না। যদি কেলেঙ্কারি বলে আখ্যা দিতেই হয় “তথাকথিত অবৈধ সম্পর্ককে, আমরা “যৌন কেলেঙ্কারি” বলেই তাকে আখ্যা দেব।
মেয়েলি ব্যাপার :
“মেয়েলি” শব্দটার সঙ্গে আমার প্রথম পরিচয় ঘটে খুব ছোটবেলায়। আমার মার অতি প্রিয় ও পুরনো একখানা গ্রন্থ ছিল। খবরের কাগজ দিয়ে যত্ন করে মলাট দেয়া ভেতরের পৃষ্ঠাগুলো বাদামি ও ঝুরঝুর ভঙ্গুর হয়ে পড়া জীর্ণ বইখানি অতি যত্নে মা প্রায়শই বহন করে বেড়াত। শুধু ঘরে নয়, পাড়া প্রতিবেশীর বাড়িতেও ঐ বইখানি মাকে ব্যবহার করতে দেখেছি। আশেপাশের আর কারো বাড়িতে ওরকম দ্বিতীয় কোনো গ্রন্থ ছিল না বলে আমার মায়ের এ বইখানির কদর ছিল খুবই বেশি। বইটির নাম, “মেয়েলি ব্রতকথা”। কতরকম ব্রতের যে কাহিনী বর্ণিত ছিল সেখানে সব আজ আর মনে পড়ে না। যমপুকুরের ব্রত, তারা ব্রত, জন্মত্রয়োতীর ব্রত, নাটাই মঙ্গলচণ্ডীর ব্রত, আরো কত কী! এইসব কাহিনীতে থাকত, কেমন করে গৃহবধূর গভীর ত্যাগ তিতিক্ষা, বিশেষত ঐ বিশেষ ব্রতটির নিষ্ঠার সঙ্গে নিয়মিত পালন গৃহের কল্যাণ ও উত্তরোত্তর শ্রীবৃদ্ধি ঘটিয়েছে। মাকে তখন মাঝে মাঝে জিজ্ঞেস করতাম, অন্য মায়েরা তো এত ব্রত করে না! তারাও তো সকলে ভালো আছে! আমার মাকে কেন এত ব্ৰত করতে হয়? কেন থাকতে হয় উপোস সপ্তাহে দু-তিন দিন। মা হেসে সরলভাবে যা বলতো তার অর্থ হল, কোন ব্রতটা করতেই হবে, কোনটা না করলেও চলে সেটা নির্ণয় করা বড়ই কঠিন। ফলে যতটা সম্ভব সব কিছুই করতে চায় মা পরিবারের কল্যাণের জন্যে। বলা তো যায় না। বাড়তি কল্যাণ যদি তাতে নাও আসে, ক্ষতি তো কিছু হবে না! এ যেন এ্যালোপ্যাথিক ওষুধের ওপর হোমিওপ্যাথি খাওয়ালো। উপকার যদি না হয়, অপকার তো কিছু হবে না! অথবা চাঁদাবাজদের দৌরাত্মের কাছে পুরোপুরি আত্ম সমর্পণ। কাকে দিতেই হবে চাঁদা, কে না দিলে প্রাণে মেরে ফেলবে, কাকে অগ্রাহ্য করা যাবে, কে মোটামুটি নিরাপদ তা যেহেতু নানা সেই, চাঁদা চাইলেই দিয়ে দেয়া বুদ্ধিমানের কাজ। আজ বুঝি, আমার মা তেমনি চাঁদাবাজদের ধোঁকাতেই পড়েছিল। সেটা কমবেশি তখনো বুঝতাম। বাবার সঙ্গে এ ব্যাপারে চোখ চাওয়াচাওয়ি করে হেসেছিও আমরা। কিন্তু যে জিনিসটি তখন বুঝি নি অথবা মনে আসে নি, তাহলো, পরিবারের মঙ্গলের জন্যে ব্রতকথা কেন কেবলই “মেয়েলি” হতে হবে? “পুরুষালি” ব্রতকথার অস্তিত্ব কেন নেই? তাহলে কি পরিবারের কল্যাণ ও মঙ্গলের সকল দায়িত্ব শুধু মেয়েদেরই তা না হলে পুরুষদের ব্রত করতে হয় না কেন?
এ প্রশ্নের উত্তর পেয়েছি অনেক পরে, যখন গভীরভাবে ভেবে দেখেছি “মেয়েলি” শব্দটির প্রয়োগ হয় কোথায় এবং কীভাবে। এই শব্দটিকে প্রধানত তিনটি ক্ষেত্রে ব্যবহার করা হয়। ১. প্রথমত পরিবার, প্রতিবেশী অথবা বন্ধুর সঙ্গে কলহে নারীর ভূমিকা বা অবস্থান বুঝাতে—নিন্দার্থে। কিংবা নারীতে নারীতে একান্তে কথোপকথ বা ভাব বিনিময়কে ব্যঙ্গ করে। ২. দ্বিতীয়ত কিছু লোকাচার বিশেষ করে অনুষ্ঠানদিতে কোন কোন গৌণ কর্মকাণ্ড বোঝাতে। ৩. তৃতীয়ত ও মূলতঃ “মেয়েলী” শব্দটির ব্যবহার হয়ে থাকে মেয়েদের শারীরিক ব্যাপার বা সমস্যা বোঝাতে। যেমন, মাসিক, গর্ভধারণ, গর্ভপাত, প্রসব, স্তন্যদান, স্তন বা জরায়ুর অসুখবিসুখ, গর্ভরোধের প্রক্রিয়া। মানব জীবনের তথা সৃষ্টির ধারাবাহিকতায় এই অত্যন্ত গুরুত্বপূর্ণ স্তরগুলোকে “মেয়েলি” বলে আখ্যায়িত করে পুরুষ এইসব জরুরি ও মৌলিক বিষয়গুলো থেকে নিজেকে বিচ্ছিন্ন করে তার নিজস্ব দায় দায়িত্বকে অস্বীকার করার চেষ্টা করেছে বরাবর। গর্ভধারণ ও স্তন্যদান কেবল নারীদেহে সম্ভব এ সত্য এই ব্যাপারগুলোকে একান্ত “মেয়েলি” করে দিতে পারে না। কেননা যে প্রক্রিয়ার মাধ্যমে নারী দেহে এ ঘটনাগুলো সঞ্চারিত হয়, তাতে পুরুষের ভূমিকা থাকে প্রধান—প্রধান না হলেও অন্তত সক্ষম সমান। ফলে “মেয়েলি ব্যাপার” বলে সৃষ্টির এই মৌলিক সোপানগুলো উত্তরণের ভার একা মেয়েদের ওপর চাপিয়ে দেয়া সুবিধাবাদ ও দায়িত্বহীনতা ছাড়া আর কিছু নয়। উন্নত দেশগুলোতে একটি গর্ভবতী মেয়ে যখন প্রাকৃতিক প্রসবের ব্যাপারে নিজেকে মানসিক ও শারীরিকভাবে প্রস্তুত করার জন্যে বিশেষ প্রশিক্ষণ নিতে ক্লাশে যায়, তার সাথে এক হাতে একটি বালিশ আরেকহাতে গর্ভবর্তী সঙ্গিনীর হাত ধরে পাশাপাশি যায় তার স্বামী বা প্রেমিক। সন্তান জন্মের সময়েও সে থাকে লেবার রুমে, এমন কি প্রসব কক্ষে। ফলে সন্তান জন্মের মতো একটি আনন্দকর ও উত্তেজনাকর মুহূর্ত যৌথ অভিজ্ঞতায় পরিণত হয়েছে আজ। সন্তানের জন্ম দিতে মেয়েদের যে ভয়ঙ্কর শারীরিক কষ্ট হয়, এটা সবটা সময় সামনে থেকে দেখার পর মেয়েদের প্রতি সম্মান ও দরদও বাড়ে পুরুষের। এছাড়া গর্ভপাতে (ইচ্ছাকৃত বা প্রাকৃতিক), স্তন্যদানে পরিবার পরিকল্পনার পদ্ধতি নির্বাচনেও পুরুষ সঙ্গিটি নারীকে সহযোগিতা করে। তাই পাশ্চাত্যে এগুলো আর “মেয়েলি” ব্যাপার নেই। মানবিক ব্যাপার হয়ে দাঁড়িয়েছে। আমাদের দেশে এ উত্তরণটা ঘটে নি। এর সরাসরি কুফল আমরা দেখতে পাই স্বাস্থ্যক্ষেত্রে পরিসংখ্যানের দিকে তাকালে। জনস্বাস্থ্যের ব্যাপারে আমাদের দেশ কিছু কিছু দিকে বেশ খানিকটা এগিয়ে গেলেও মাতৃত্বজনিত মৃত্যুতে আমরা এখনো ভয়ানক ভাবে পিছিয়ে রয়েছি। নবজাতক ও শিশু মৃত্যুর হার গত বিশ বছরে অনেক কমে গিয়েছে আমাদের দেশে। পরিবার পরিকল্পনার সাফল্য তো সর্বজনবিদিতই। আমাদের গড় আয়ু বেড়েছে বেশ খানিকটা। কিন্তু এখনো প্রসব করতে গিয়ে প্রতি ঘণ্টায় গড়ে তিনটি মেয়ে মারা যাচ্ছে আমাদের দেশে। বছরে মারা যাচ্ছে আঠাশ হাজার। আমাদের মাতৃত্বজনিত মৃত্যুর হার ইউরোপের দেশগুলো থেকে একশ’ গুণ বেশি। এমনকি প্রতিবেশি দেশ শ্রীলঙ্কা অথবা দক্ষিণ ভারত থেকেও পাঁচ ছয়গুণ বেশি। আশেপাশের দেশগুলোর মধ্যে আরেকটি যে দেশে মাতৃত্বজনিত মৃত্যুর হার আমাদের মতোই অথবা আমাদের চাইতেও কোনো কোনো অঞ্চলে বেশি, সে দেশটির নাম পাকিস্তান। আর্থিক অবস্থা তাদের অপেক্ষাকৃত ভালো হওয়া সত্ত্বেও সে সমাজে নারীর অবস্থানের কথা আমরা সকলেই জানি। আর তাই অবাক হই না যখন মাতৃত্বজনিত মৃত্যুর হারকে আজ একটি জাতির উন্নয়ন তথা নারীর অবস্থানের মাপকাঠি হিসেবে চিহ্নিত করা হয়। এ ধরনের মৃত্যু আমাদের দেশে এত বেশি হবার অন্যতম বড় কারণ “মেয়েলি ব্যাপার” বলে শাশুড়ি ও দাই জটিলতা টের পাবার পরও প্রসূতি নারীটিকে ঠিক সময় হাসপাতালে নিয়ে যাবার কথা ভাবে না বা নেবার গুরুত্বটা বুঝতে পারে না। স্বামী বা শ্বশুরও “মেয়েলি ব্যাপার” বলে বিবেচনার ভারটা হয় ছেড়ে দেয় গৃহের উপস্থিত নারীদের হাতে, অথবা নিজেদের হাতে তুলে নিলেও শেষ পর্যন্ত হাসপাতালে পুরুষ ডাক্তারের কাছে কুলবধূর প্রসবের চিন্তাটা গ্রহণযোগ্য করে তুলতে পারে না। এই “মেয়েলি ব্যাপার” এর কারণেই বহু মেয়ের মৃত্যু হয় গোপনে অস্বাস্থ্যকর পরিবেশে গর্ভপাত ঘটাতে গিয়ে, জরায়ু ও স্তন ও ডিম্বাশয়ের অসুখ চেপে রেখে। “মেয়েলি ব্যাপার” বলে যত হেলাফেলাই করা যাক না কেন, মনে রাখতে হবে একটি মায়ের মৃত্যু কিন্তু শুধু একটি “মেয়েলি” মৃত্যু নয়। মতলবের একটি বৃহৎ গবেষণার ফলাফলে দেখা গেছে যে প্রসবের সময় যেসব মা মারা যায় তাদের সন্তানরা যদি জীবিত অবস্থায় জন্ম গ্রহণও করে চারভাগের তিনভাগ বাচ্চাই জন্মের প্রথম বছরের মধ্যেই মারা যায়। এছাড়া অন্য একটি গবেষণায় দেখা গেছে পরিবারে বাবা মারা গেলে দশ বছরের অনুর্ধ শিশুদের মৃত্যুর হার প্রতি হাজারে ছয়টি করে বেড়ে যায়। কিন্তু পরিবারে মা মারা গেলে দশ বছরের নীচে ছেলেদের মৃত্যুর হার বাড়ে এক হাজারে ৫০টি ও আর দশ বছরের নীচের মেয়েদের মৃত্যুর হার বাড়ে এক হাজারে ১৪৪টি। এছাড়া বাচ্চাদের স্বাস্থ্য পুষ্টি, পড়াশুনা, স্বামীর কাজে উপস্থিতির হার, কাজের উন্নতি সবকিছুই মারাত্মকভাবে ক্ষতিগ্রস্থ হয় সংসারে হঠাৎ করে মায়ের মৃত্যু ঘটলে। “মেয়েলি” ব্যাপার বলে আমাদের সমাজে মেয়েদের প্রসব এবং অসুখ সংক্রান্ত বিষয়গুলোকে ক্রমাগত অবহেলা করার কারণেই উন্নতদেশগুলোতে মেয়েদের গড় আয়ু পুরুষের তুলনায় বেশ খানিকটা বেশি হওয়া সত্ত্বেও আমাদের দেশে আজো তা পুরুষদের চেয়ে নীচে।
সবশেষে তাই বলব, কৃত্রিম প্রজনন প্রযুক্তির ব্যবহার ছাড়া “কুমারী মাতৃত্বের” মতো আজব ঘটনা সোনার পাথর বাটির মতই অবাস্তব ব্যাপার। তেমনি “নারী কেলেঙ্কারি” ও “মেয়েলি ব্যাপার” এর অস্তিত্বও শুধুমাত্র টিকে রয়েছে পৌরুষবাদের অমানবিক দাপটে, নারীর অসচেতনতায় ও সমাজের নারীর প্রতি সামগ্রিক অবমূল্যায়নে। ভবিষ্যতে এই তিনটি শব্দ যুগলের ব্যবহার স্থায়ীভাবে বন্ধ হবে এই আশা। তবে নারীর প্রতি অসংবেদনশীল ও অপমানকর শব্দ প্রয়োগ, মন্তব্য বা কটাক্ষ কেবল এই তিন শব্দযুগলেই সীমাবদ্ধ নয়। এরকম রয়েছে আরো বহু শব্দ ও বাক্যবন্ধন যা সর্বাংশে পরিত্যাজ্য ও অবাঞ্ছিত বলে বিবেচিত হবে পুরুষ-নারী উভয়ের কাছেই, এটাই প্রত্যাশা।
সন্তান লালন-পালনে ব্যর্থ পিতামাতা সামাজিকভাবে ধিকৃত। সন্তান প্রতিপালন করতে গিয়ে অবহেলা, যত্নের ঘাটতি অথবা নিষ্ঠুরতা প্রদর্শনের অভিযোগে পশ্চিমা দেশগুলোতে প্রতিদিন বেশ কিছু মায়ের কারাদণ্ড ঘটে; তাদের গর্ভজাত সন্তানদের সমাজকল্যাণ সংস্থা ঘর থেকে ছিনিয়ে নিয়ে গিয়ে ফস্টার হোমে রেখে দেয় ভবিষ্যৎ নাগরিকদের সুষ্ঠু বিকাশের সুযোগ সৃষ্টির প্রয়াসে। কিন্তু গর্ভে বাড়ন্ত সন্তানের প্রতি যথেষ্ট নজর বা দায়িত্বশীলতার পরিচয় দিতে ব্যর্থ হয়ে খুব বেশি মা দণ্ডিত হয়েছে বলে শোনা যায় নি। বছর কয়েক আগের এমনি একটি মামলার চমকপ্রদ কাহিনী শোনাব আজ আপনাদের।
ঘটনাটা ঘটেছে অস্ট্রেলিয়ায়। পাঁচ মাসের অন্তঃসত্ত্বা অবস্থায় এক মহিলা একটি ঝুঁকিপূর্ণ ষাঁড়-দৌড়-প্রতিযোগিতায় অংশগ্রহণ করেছিলেন। পেশাদারী এই দুর্ধর্ষ খেলায় তাঁকে চালাতে হয়েছিল একটি পিক-আপ ট্রাক। প্রতিযোগিতা চলাকালে মহিলা এক ভয়ঙ্কর দুর্ঘটনার শিকার হন। চার মাস পর যে কন্যাসন্তান তিনি প্রসব করেন, তার শরীরে ও মস্তিষ্কে ছিল স্থায়ী জখমের চিহ্ন। এই মেয়েটির যখন আঠারো বছর বয়স হল, তখন সে তার মায়ের বিরুদ্ধে আদালতে এক মামলা দায়ের করে বসে। তার অভিযোগ : গর্ভাবস্থায় তার মায়ের অবহেলা ও অবিবেচনার জন্যে তাকে সারাজীবন একটি পঙ্গু ও অস্বাভাবিক জীবন যাপন করতে হবে; ফলে এরকম পরনির্ভরশীল ও মানসিক যন্ত্রণাময় জীবনের দায়ভার তার মাকে গ্রহণ করতেই হবে। তার জীবনের দুর্দশাকে কিছুটা সহজতর ও সহনীয় করে তোলার অভিপ্রায়ে সে মায়ের কাছ থেকে মোটা অঙ্কের টাকা দাবি করে ক্ষতিপূরণ হিসেবে। আদালতে মায়ের তরফ থেকে তাঁর উকিল যুক্তি দিলেন – যেহেতু গর্ভাবস্থায় মায়ের শরীর থেকে সন্তানের শরীরকে আলাদা করা যায় না, অর্থাৎ ভ্রূণের কোনো ভিন্ন সত্তা নেই, সেহেতু তাকে বিশেষভাবে রক্ষণাবেক্ষণের দায়িত্ব মায়ের ওপর চাপিয়ে দেওয়া অযৌক্তিক। কিন্তু উকিলের এই অভিমত বিচারক মেনে নিতে পারেন না। তিনি তাঁর যুক্তি খণ্ডন করেন এই বলে যে, would hold that an injury to an infant suffered during its journey through life between conception and parturition is not injury to a person devoid of personality other than that of the mother to be. Nicole’s (Plaintiff) personality was identifiable and recognizable. আদালত মেয়েটির সামগ্রিক দুর্ভোগ ও স্থায়ী পঙ্গুত্বের জন্যে মাকে দায়ী করেন এবং সন্তানকে ২৮ লক্ষ ডলার প্রদানের আদেশ দেন।
জরায়ুতে অবস্থিত সন্তানের নিরাপত্তা ও মঙ্গলের জন্যে মা বা তৃতীয় ব্যক্তিকে দায়ী করা যাবে কি না এ ব্যাপারে নানান দেশে নানান রকম মত ও আইনের ব্যবস্থা রয়েছে। ব্রিটেনে গর্ভের সন্তানের বিভিন্ন কোনো অস্তিত্বকে মেনে নেওয়া হয় না। আর তাই জরায়ুতে ক্রমবর্ধমান ভ্রূণের প্রতি যথোপযুক্ত ব্যবস্থা গ্রহণের অক্ষমতার কারণে পরবর্তীকালে কোনো সন্তান মাকে দায়ী করে মামলা করতে পারে না ওখানে। ব্রিটেন মনে করে, এরকম আইন মা ও সন্তানের চিরাচরিত গভীর সম্পর্কে চিড় ধরাতে পারে। তাছাড়া কোনো কোনো ব্যক্তি এটিকে ব্যবহার করে নিজেকে লাভবান করার কারসাজিও করতে পারে। স্কটল্যান্ডে এই ব্যাপারটা নিয়ে পরিষ্কার কোনো জনমত বা আইনগত সিদ্ধান্ত নেওয়া হয় নি। সেখানে সন্তান ভ্রূণাবস্থায় তার প্রতি গাফিলতির জন্যে মাকে দায়ী করতে পারে। যুক্তরাষ্ট্রে গর্ভে অবস্থিত সন্তানের মঙ্গল ও নিরাপত্তা বিধানে মেয়েদের প্রতিনিয়ত সমাজের কাছে দায়ী থাকতে হয়। ফলে তার অনভিপ্রেত জীবনযাত্রা জরায়ুর সন্তানের জন্যে কল্যাণকর না হলে সে অবশ্যই সন্তান ও রাষ্ট্রের কাছে দায়বদ্ধ থাকবে। শুধু আইন, সমাজ বা রাষ্ট্রই নয়। অভূমিষ্ঠ সন্তানের নিরাপত্তা ও মঙ্গলের দায়িত্ব প্রাচীনকাল থেকে ঘাড়ে তুলে নিয়েছে আরেকটি সংস্থা—সেটা হল ধর্মীয় প্রতিষ্ঠান ও তার নিয়মকানুন। খ্রিস্টধর্মের মতানুসারে ক্যাথলিক খ্রিস্টান অধ্যুষিত আয়ারল্যাণ্ডে গর্ভপাত বেআইনি। কিছুদিন আগে ওখানে চৌদ্দ বছরের একটি মেয়ে তার ঘনিষ্ঠতম বান্ধবীর পিতা দ্বারা ধর্ষিতা হয়ে গর্ভবতী হয়ে পড়ে। এ ব্যাপারে মেয়েটির মা-বাবা আদালতে একটি মামলা দায়ের করে। আয়ারল্যান্ডে গর্ভপাত নিষিদ্ধ বলে মেয়েটি লন্ডনে যেতে চেয়েছিল প্রয়োজনীয় ব্যবস্থা গ্রহণের জন্যে। কিন্তু আইরিশ কোর্ট গর্ভপাতের জন্যে তার এই লন্ডনযাত্রায় বাধা দেয়। ব্যাপারটা আরো জটিল হয়ে পড়ে কোর্টের কাছে মেয়েটির মা-বাবার একটি লিখিত আবেদনকে কেন্দ্র করে। মেয়েটির অভিভাবকরা চান ধর্ষণকারীকে শনাক্ত করার উদ্দেশ্যে ভ্রূণ থেকে প্রয়োজনীয় জীবকোষ সংগ্রহ করে গবেষণাগারে তা পরীক্ষা করিয়ে নিতে। এর ফলে আদালতের অনুমতি না নিয়ে গোপনে লন্ডনে গিয়ে গর্ভপাত করিয়ে আসা সম্ভব ছিল না। এদিকে গর্ভাবস্থা ১৭ সপ্তাহ অতিক্রান্ত হয়ে যাবার পর গর্ভপাত করলে যে মায়ের জীবনের ঝুঁকি বেড়ে যায়, সেটা ডাক্তারিশাস্ত্রে স্বীকৃত। ফলে ধর্মের অনুশাসন, আইন, সামাজিক মূল্যবোধ, পিতামাতার ক্রোধ ও অনুমেয় প্রতিশোধস্পৃহা, ডাক্তারি শাস্ত্রের নীতি, সর্বোপরি ভ্রূণের স্বাভাবিক ও প্রাকৃতিক বৃদ্ধির সঙ্গে মেয়েটির শরীরের অনিবার্য পরিবর্তন মিলে যে গোটা জৈবিক প্রক্রিয়ার ক্রমবর্ধমান অগ্রগতি, সে সবকিছুর টানাপড়েনে পিষ্ট হচ্ছে চৌদ্দ বছরের ভীত, অপমানিত ও অসহায় একটি কিশোরী যে তার ঘনিষ্ঠতম সখীর পিতার বিশ্বাসঘাতকতা ও পাশবিক লালসার শিকার হয়ে গর্ভে অবস্থিত সন্তান বয়ে বেড়াচ্ছে।
মানব প্রজাতির অস্তিত্ব ও কল্যাণের স্বার্থে অভূমিষ্ঠ শিশুর নিরাপত্তা ও বাঁচার অধিকারকে ধর্ম তথা রাষ্ট্র স্বীকৃতি দেবে, রক্ষণাবেক্ষণ করবে—এটাই স্বাভাবিক। কিন্তু মানবগোষ্ঠীর মঙ্গলাকাঙ্ক্ষী আইনকানুন, বিধিব্যবস্থা ও মূল্যবোধ কখনো কখনো এতটাই নির্দয় ও এতটাই অমানবিক হয়ে পড়ে যে, তা ব্যক্তিজীবনে প্রচণ্ড দুর্দশা, দুঃখ ও লাঞ্ছনা বয়ে আনে। অধিকাংশ ক্ষেত্রেই দেখা যায়, বৃহত্তর মানবসমাজের কল্যাণে রচিত আইনকানুন সন্তানের জীবন, সন্তানের কুশলের ব্যাপারে যতটা সজাগ, মায়ের কল্যাণ, মায়ের স্বার্থরক্ষার জন্যে ততটা নয়। আয়ারল্যাণ্ডের মতো আরো যে সকল ক্যাথলিক দেশ রয়েছে (যেমন ইটালি, স্পেন), সেখানে সাম্প্রতিককালে গর্ভপাত সংক্রান্ত নিয়মকানুন বেশ কিছুটা শিথিল করা হয়েছে। কোনো কোনো বিশেষ ক্ষেত্রে ও বিশেষ ঘটনার পরিপ্রেক্ষিতে গর্ভপাত আইনগতভাবে মেনে নেওয়া হচ্ছে। ধর্ষণজনিত গর্ভধারণ ও জীবনের হুমকিস্বরূপ গর্ভধারণ থেকে মেয়েদের পরিত্রাণ দেবার ব্যবস্থা রয়েছে সেসব দেশে। কিন্তু মায়ের জীবনের ঝুঁকি বা হুমকি নির্ণয় করবে কে? জৈবিকভাবে প্রাণধারণ করাটাই কি বেঁচে থাকা? জীবন রক্ষা করা? মেয়েটির মানসিক সুস্থতা কি বেঁচে থাকারই অত্যাবশ্যকীয় উপাদান নয়? আইনের গ্যাড়াকলের চাপে অথবা আর্থিক দুর্গতির কারণে দেশের বাইরে যেতে অপারগ আয়ারল্যাণ্ডের এক লক্ষ মহিলা প্রতি বছর গোপনে, অস্বাস্থ্যকর পরিবেশে, হাতুড়ে ডাক্তরের কাছে গর্ভপাত করাতে গিয়ে নানারকম জটিলতার শিকার হচ্ছে, কেউ কেউ মৃত্যুবরণ পর্যন্ত করছে। অন্যান্য ক্যাথলিক দেশের তুলনায় আয়ারল্যাণ্ডে জরায়ুর সন্তানের অধিকার সম্পর্কে নিয়মকানুন একটু বেশি কড়া——প্রয়োজনীয় গর্ভপাতের বাস্তবায়ন তাই দুরূহ। আইরিশ সংবিধানের ৮ নম্বর সংশোধনীতে লেখা রয়েছে, The state acknowledges the right to life of the unborn child with due regard to the equal right of the life of the mother guaranteed in its laws to request and as far as practicable by its laws to defend and vindicate that right.
সব দেখেশুনে মনে হয়, সন্তান প্রতিপালন শুধু নয়, সন্তান ধারণ ও বহন করার ব্যাপারে যথার্থ ভূমিকা পালন করল কি না একটি মেয়ে, তা নির্ণয় করবে সে নিজে নয়; তার স্বামী, পরিবার ও সমাজ তো বটেই, তার ধর্মীয় সংস্থা ও সর্বোপরি রাষ্ট্রীয় সংবিধান ও বিভিন্ন নিয়মকানুন। মা হিসেবে মেয়েটি কতখানি কৃতকার্য, তা মানবিকভাবে যতটা স্বীকৃত ও যাচিত, ততটাই বোধহয় আইনগতভাবেও পরীক্ষিত। তার শরীরকে কেবল নিজস্ব শরীর হিসেবে দেখার অধিকার থেকে বঞ্চিত একটি মেয়ে। সে যেন সন্তান নির্মাণের ছোটখাটো কারখানা একটি। শরীরের ভেতরে জরায়ু নামে সেই যন্ত্রটা স্থাপন করে ন মাসে একটি করে সন্তান সৃষ্টি করে সে। খরিদ্দার যেমন কোনো জিনিস খুঁটিয়ে খুঁটিয়ে দেখে তার নিখুঁতত্ব সম্বন্ধে নিশ্চিত হয়, ফ্যাক্টরির কোনো দোষে ত্রুটিপূর্ণ কোনো পণ্য বেরুলে ফ্যাক্টরির মালিককে যেমন ক্ষতিপূরণ দিতে হয়, গর্ভাবস্থার কোনো দুর্ঘটনা অথবা অসতর্কতার জন্যে সন্তানের কোনোরকম মস্তিষ্কবিকৃতি অথবা বিকলাঙ্গতা সৃষ্টি হলেও মাকে তেমনিভাবে দায়ী থাকতে হবে। তাকে শাস্তি দিতে পারবে শুধু সমাজ বা রাষ্ট্রই নয়, তারা গর্ভজাত সন্তানও। শুধু তাই নয়, একবার জরায়ুতে প্রাণ সঞ্চার ঘটলে সে-প্রাণ সংযোজন যদি আয়ারল্যাণ্ডের সেই নরপশুর উন্মত্ত ও নির্মম আচরণের মধ্য দিয়েও ঘটে, তাকে রক্ষণাবেক্ষণ ও প্রতিপালনের দায়িত্বও পড়বে সম্পূর্ণভাবে সেই ভ্রুণ বহনকারীর উপর।
আয়ারল্যাণ্ডের আইন ও আদালত যা ওই চৌদ্দ বছরের মেয়েটিকে লন্ডনে গিয়ে চিকিৎসকের মাধ্যমে স্বাস্থ্যসম্মতভাবে গর্ভপাত করতে দেয় নি, কয়েক বছর পর হয়তো অনুরূপভাবে এই মেয়েটিকে আবার নাজেহাল করবে, দণ্ডিত করবে তার গর্ভজাত সন্তানের পক্ষ সমর্থন করে। এই মুহূর্তে মেয়েটি বা তার পিতামাতা হয়তো এই অবাঞ্ছিত সন্তানকে ভূমিষ্ঠ হতে দেবার সিদ্ধান্ত মেনে নেবে না। ইতোমধ্যে গর্ভাবস্থা অনেকটাই এগিয়ে যাবে। সেই অবস্থায় হাতুড়ে কোনো দাইয়ের রাস্তার পার্শ্ববর্তী ছোট্ট ঘরের নোংরা পরদার আড়ালে গর্ভপাতের অপচেষ্টা ব্যর্থ করে যদি মেয়েটি একটি বিকলাঙ্গ সন্তান প্রসব করে ফেলে, তা হলে আদালত বা আইরিশ সংবিধানের ৮ নম্বর সংশোধনীর গর্ভের সন্তানের জীবন-নিরাপত্তার সেই অনুচ্ছেদ মেয়েটিকে কোনোমতেই ক্ষমা করবে না। ক্ষমা করবে না বিকলাঙ্গ সেই সন্তানও। আঠারো বছর পর মেয়েটিকে আবার হয়তো এসে কাঠগড়ায় দাঁড়াতে হবে—এবারে তার প্রতিপক্ষ ধর্ষণকারী নয়, তার সন্তান এবং আইন প্রয়োগকারী সরকার। গর্ভধারণ ও মাতৃত্বের কী নিদারুণ পুরস্কার!
সাম্প্রতিক একটি জরিপে জানা গেছে, প্রতি বছর সারা দেশে গড়ে ৮ লাখ মহিলা অবৈধ গর্ভপাত ঘটায় এবং তাদের মধ্যে কমপক্ষে ৮ হাজার মহিলা গর্ভপাত-উত্তর নানান জটিলতায় মারা যায়। অর্থাৎ এরকম প্রতি একশ জন মহিলার মধ্যে এক জন মহিলা মারা যাচ্ছে। ঢাকায় অনুষ্ঠিত এক সেমিনারে জানা গেল, ১৩শ গর্ভপাতকারী মহিলার মধ্যে ৯০ শতাংশ মহিলারই প্রবল রক্তপাতসহ অসম্পূর্ণ গর্ভপাত ঘটে। পরিসংখ্যান থেকে আরো জানা যায়, মোট সংখ্যার অর্ধেকের বেশি মহিলার গর্ভপাত অদক্ষ হাতুড়ে ডাক্তারদের মাধ্যমে সম্পন্ন হয়। যেসব মহিলা গর্ভপাত ঘটায় তাদের অধিকাংশের বয়স ত্রিশের নিচে, তারা স্বল্পশিক্ষিত ও স্বল্প আয়ের। কিছুদিন আগে ইডেন কলেজে অধ্যয়নরত এক অবিবাহিত ছাত্রী গোপনে গর্ভপাত ঘটাতে গিয়ে মারাত্মক ত্রুটিপূর্ণ অপারেশন ও প্রবল রক্তক্ষরণের ফলে মারা যায়। অনুসন্ধান করে জানা যায়, রাজধানীর অভিজাত অঞ্চলের একটি ক্লিনিকে যে-মহিলা নিজেকে ডাক্তার পরিচয় দিয়ে গর্ভপাত অপারেশন করেছিল, সে আসলে ক্লিনিক মালিকের নিকট- আত্মীয়, ডাক্তার নয়। গর্ভপাতের জন্যে অভিজ্ঞ চিকিৎসকের বদলে হাতুড়ে ডাক্তারের শরণাপন্ন হবার প্রধান কারণ তিনটি : (১) গর্ভপাত সর্বকালে সর্বত্র প্রচলিত থাকলেও এখন পর্যন্ত আমাদের মতো দেশে সামাজিক, নৈতিক বা ধর্মীয় দৃষ্টিতে ব্যাপারটি স্বাভাবিক বা গ্রহণযোগ্য বলে বিবেচিত হয় না। ফলে সব সময়েই একটা গোপনীয়তা, একটা আড়ালের প্রয়োজন হয়। বিবাহিত মহিলার চাইতে অবিবাহিত মেয়েদের জন্যে এই রাখঢাকের দরকার আরো বেশি। তাদের অপরাধবোধ পর্বতসমান। (২) আর্থিক অসঙ্গতির জন্যে স্বাস্থ্যসম্মতভাবে ক্লিনিকে গিয়ে গর্ভপাত করানো অনেকের পক্ষে সম্ভব হয় না। (৩) অবিভক্ত ভারতের মান্ধাতা আমলের একটি আইনের ধারা এখন পর্যন্ত আমাদের দেশে প্রচলিত, যার ফলে ক্লিনিক বা হাসপাতালে গর্ভপাত করাবার জন্যে স্বামীর নাম ও তার সম্মতির প্রয়োজন হয়। এই বাধ্যবাধকতা থাকার দরুন স্বামীবিহীন মেয়েদের অযথা হয়রানির শিকার হতে হয়। স্বামী হিসেবে একটি নাম খাতায় রেজিস্ট্রি করা হলেও অনেক ক্ষেত্রেই এই স্বামীটি হয় কাল্পনিক অথবা তার প্রদত্ত নামটি সঠিক নাম নয়। ফলে মেয়েটির স্বাস্থ্যগত বা আইনগত কোনো সমস্যা বা জটিলতা দেখা দিলে স্বামীটির টিকিটিও দেখা যায় না। গর্ভপাতের বিপক্ষে দেশে ও বিদেশে যারা সোচ্চার তারা সাধারণত দু ধরনের লোক— (১) প্রধানত ধর্মীয় অনুশাসনের কারণে একে মেনে নিতে পারেন না অনেকে; (২) ভ্রূণের যেহেতু আত্মসমর্থনের ক্ষমতা নেই, অথচ সে জীবন্ত এবং তার বেশ কিছু বোধের ক্ষমতা রয়েছে, অতএব একদল অতিমানব তাদের বেঁচে থাকার অধিকার প্রতিষ্ঠায় ব্রতী হয়ে মায়ের জীবন, তার শারীরিক ও মানসিক স্বাস্থ্য এবং কল্যাণের ব্যাপারটা অগ্রাহ্য করেন। গর্ভপাত কখনো পরিবার পরিকল্পনার রুটিন পদ্ধতি বলে বিবেচিত হতে পারে না—গর্ভরোধের প্রচলিত ও প্রতিষ্ঠিত পদ্ধতিগুলোর বিকল্প এটা নয়। এটি একটি অবাঞ্ছনীয় ঘটনা, তবে অনেক মেয়ের জন্যে কখনো কখনো তা একমাত্র এবং শেষ উপায়। অবশ্যই এটি একটি জরুরি ব্যবস্থা এবং কেবলমাত্র জরুরি ভিত্তিতেই একে প্রয়োগ করা হবে। গর্ভধারণের মতো প্রাকৃতিক একটি ঘটনা ঘটে গেছে একমাত্র এই কারণে সামর্থ্য, আগ্রহ বা প্রয়োজন ছাড়াও একটি নতুন প্রাণ সংযোজন করতেই হবে জীবনে— এ বাধ্যবাধকতা সমাজের জন্যে যেমন কল্যাণকর নয়, ব্যক্তি হিসেবে একটি নারীর জন্যেও তা অবমাননাকর এবং সমাজে তার গভীর অবমূল্যায়ন ও অসহায়ত্বেরই স্বাক্ষর বয়ে আনে তা। অনিচ্ছা, দুর্ঘটনা, অপরাধ অথবা অসতর্কতায় যে প্রাণের সূচনা, যা পরিবারে বা সমাজে কাম্য নয়, যার আগমন সুখকর নয় মাতাপিতা উভয়ের জন্যেই, যা মায়ের জীবনে অযথা জটিলতার সৃষ্টি করে, সে-প্রাণ চিকিৎসাবিদ্যায় উল্লিখিত নিরাপদ সময়সীমার মধ্যে বিনষ্ট করার অধিকার প্রতিটি নারীর থাকা উচিত। এ সিদ্ধান্ত নারীর এবং শুধুমাত্র নারীরই হতে হবে। স্বামী, প্রেমিক, বন্ধু অথবা সংশ্লিষ্ট ব্যক্তি বা ব্যক্তিবর্গের তাতে সহযোগিতা থাকলে ভালো, কিন্তু তাদের অবগতি বা সম্মতির বাধ্যবাধকতা থাকা চলবে না। গর্ভধারণ যেহেতু যুগ্ম-কর্মের ফসল, পুরুষসঙ্গী তার নৈতিক, সামাজিক ও আর্থিক দায়িত্ব বহন করবে—এটাই স্বাভাবিক ও কাম্য। গর্ভপাতের মতো একটি জটিল ও হৃদয়বিদারক সিদ্ধান্ত নিতে সংবেদনশীলতার সঙ্গে পুরুষটি যদি তার নারী সাথীটিকে সহায়তা করতে এগিয়ে আসে, এর চেয়ে ভালো কিছু হয় না। কিন্তু শেষ সিদ্ধান্তটা নিতে হবে মেয়েটিকেই। গর্ভধারণ, প্রসব, স্তন্যদানের মতো দায়িত্বগুলো পরিপূর্ণভাবে এবং সন্তান প্রতিপালনের দায়িত্ব প্রধানত যেহেতু গ্রহণ করতে হয় তাকে, সে ছাড়া গর্ভপাতের সিদ্ধান্ত আর কেউ নিতে পারে না, নেওয়া উচিত নয়। এই প্রসঙ্গে পশ্চিমা দুটি দেশে গর্ভপাত সম্পর্কিত আইনের সাম্প্রতিক দু- একটি পরিবর্তন, যা বর্তমান সময় ও পরিস্থিতির সাথে অত্যন্ত সামঞ্জস্যপূর্ণ, উল্লেখ না করে পারছি না। বিভক্ত অবস্থায় পশ্চিম-জার্মানিতে আইনগতভাবে গর্ভপাত একমাত্র সম্ভব হত— (১) যদি ডাক্তারের মতে এই গর্ভাবস্থা বা প্রসব মায়ের জীবন সংশয় করে; (২) যদি গর্ভের সন্তান মানসিক বা শরীরিকভাবে প্রতিবন্ধী হয়; অথবা (৩) যদি এই গর্ভাবস্থা সামাজিক-মনস্তাত্ত্বিক গভীর কোনো সংকট বা সমস্যার সৃষ্টি করে। পূর্ব- জার্মানিতে অবশ্য ইচ্ছে করলেই কেউ গর্ভপাত করতে পারত। এখন দুই জার্মানি একত্রিত হয়ে যাওয়ায় এক দেশে দুই নিয়ম যেহেতু প্রযোজ্য হতে পারে না, সম্প্ৰতি নতুন একটি আইন পাস হয়েছে যা সমগ্র জার্মানিতে কার্যকর হবে। সেটা হলো- গর্ভপাতের সিদ্ধান্ত এখন থেকে কোনো ধর্মীয় প্রতিষ্ঠান, সরকার বা ডাক্তারের কারো নয়, একমাত্র মহিলার নিজের। অন্তঃসত্তা হবার প্রথম তিন মাসে যে-কোনো মহিলা চাইলে গর্ভপাত ঘটাতে পারে; একমাত্র শর্ত—তাকে এ ব্যাপারে পরামর্শ গ্রহণ করতে হবে, যে-পরামর্শের একমাত্র উদ্দেশ্য এ প্রক্রিয়া থেকে নারীটিকে বিরত করা এবং বিকল্প ব্যবস্থার জন্যে সুপারিশ করা। গর্ভপাতের এই আইনের সঙ্গে অবশ্য আরো একটি আইন পাস হয়েছিল যা নিশ্চয়তা দিয়েছিল যে, প্রতিটি জার্মান শিশুর জন্যে কিন্ডারগার্টেন ও প্রাথমিক বিদ্যালয়ে স্থান সঙ্কুলান হবে। গর্ভপাত সম্পর্কে এ নতুন ব্যবস্থায় সরকার ও ডাক্তাররা খুশি এই জন্যে যে, তাদের আর এই অপ্রীতিকর ব্যাপারটিতে সিদ্ধান্ত নিতে হচ্ছে না, মেয়েরাই সে দায়িত্ব বহন করবে। কিন্তু রোমান ক্যাথলিক চার্চ ইতোমধ্যে গরিব মেয়েদের মধ্যে বিনে পয়সায় গর্ভপাত সম্পর্কিত পরামর্শ দেওয়া বন্ধ করে দেবার কথা গভীরভাবে বিবেচনা করছে। কেননা তারা মনে করে, মেয়েরা এ ব্যাপারে পুরোপুরি সিদ্ধান্ত নেবার পরই পরামর্শ নিতে আসে গির্জায় কেবলমাত্র নিয়মটুকু রক্ষা করতে। ফলে ক্যাথলিক ও প্রোটেস্ট্যান্ট চার্চ মনে করে, বিনা পয়সায় গর্ভপাত সম্পর্কে পরামর্শ দিয়ে এই ধর্মীয় প্রতিষ্ঠানগুলো প্রকারান্তরে গর্ভপাতের সহযোগী শক্তি হিসেবেই কাজ করবে যা তারা ধর্মীয় কারণে অনুমোদন করতে পারে না। যাই হোক, মেয়েদের ইচ্ছায় গর্ভপাত ঘটবে—এ আইন পাস হবার পর কয়েকটি মৌলবাদী রাজনৈতিক দলের প্ররোচনায় একটি সংস্থা এই বিশেষ আইনটি প্রয়োগের ক্ষেত্রে কোর্টে ইনজাংশন দিয়েছে। তারা দাবি করেছে, এই সংশোধিত আইন জার্মানির সংবিধান বহির্ভূত। আমেরিকার বিভিন্ন অঙ্গরাজ্যে গর্ভপাতের ব্যাপারে নিয়মকানুন ভিন্ন। সম্প্রতি আদালতে একটি ঘটনাকে কেন্দ্র করে পেনসিলভেনিয়া অঙ্গরাজ্যে গর্ভপাতবিষয়ক আইনের কিছুটা রদবদল হয়েছে। ওখানকার আইনের ধারায় একটি মেয়েকে এ পদ্ধতির মধ্য দিয়ে যাবার আগে কতগুলো শর্ত মেনে চলতে হত। (১) প্রথমত তাকে সমাজকল্যাণ সংস্থা বোঝাতে চেষ্টা করে গর্ভপাতের চাইতে সন্তান প্রসবের বিভিন্ন মানবিক ও সামাজিক সুবিধেগুলো। তাকে এ নিশ্চয়তাও দেওয়া হয় যে, ভূমিষ্ঠ সন্তানের দায়িত্ব সে অনায়াসে সমাজকল্যাণ সংস্থা অথবা সরকারের কাছে হস্তান্তর করতে পারে। (২) গর্ভপাতের সিদ্ধান্ত হয়ে যাবার পর আরো বাড়তি ২৪ ঘণ্টা তাকে অপেক্ষা করতে হবে তার মতের স্থিরতা যাচাই করার জন্যে। (৩) যদি আঠারো বছরের নিচে বয়স হয় মেয়েটির, তা হলে তার মা-বাবার অনুমতির প্রয়োজন হয়; তবে বিশেষ জরুরি অবস্থায় (ধর্ষণ বা অবৈধ পারিবারিক যৌন সম্পর্কের ক্ষেত্রে) মাতাপিতার মতামতকে অহেতুক বাড়াবাড়ি বলে বিবেচিত হলে বিচারকের সিদ্ধান্ত গ্রহণ করতে হবে। (৪) ব্যাপারটা স্বামীকে অবগত করাতে হবে (একমাত্র যে ক্ষেত্রে স্বামীর অজ্ঞাতে গর্ভপাত সম্ভব, তা হলো যদি স্ত্রী প্রমাণ করতে পারে এ অবগতির জন্যে তাকে শারীরিক নির্যাতন করা হয়েছে বা তা করা হতে পারে)। পেনসিলভেনিয়ার সাম্প্রতিক আইনের পরিবর্তনের ফলে ওপরে উল্লিখিত সবগুলো নিয়মই বহাল রাখা হয়েছে। শুধু স্বামীর অবগতির শর্তটা তুলে নেওয়া হয়েছে। কেননা কোর্টের মতে স্বেচ্ছায় যদি স্বামী মত না দেয়, তা হলে স্বামীর অবগতির ব্যাপারটা আইনে জুড়ে দেবার ফলে গর্ভপাত ঘটাবার সম্ভাবনা একটি মেয়ের পক্ষে প্রায় অসম্ভব হয়ে পড়বে। পশ্চিমা বিভিন্ন দেশের তুলনায় আমেরিকায় সামাজিক ও আইনগতভাবে গর্ভপাতের ব্যাপারে নিয়মকানুন ও বিধিনিষেধ একটু বেশি কড়া। তা সত্ত্বেও সেখানকার কোনো কোনো অঞ্চলে স্বামীর অবগতির ব্যাপারটিকে আইন থেকে পরিত্রাণ দেওয়া হয়েছে। আমাদের দেশেও অনুরূপ নিয়ম হওয়া একান্ত জরুরি। গর্ভপাত একটি মেয়ের জন্যে কোনো সুখকর ঘটনা নয়—শরীর ও মন দুই দিক বিবেচনা করেই। তা সত্ত্বেও কোনো মহিলা যখন এই যন্ত্রণাদায়ক পদ্ধতির ভেতর দিয়ে যাবার সিদ্ধান্ত নেয়, তখন এই ব্যাপারটি তার স্বাস্থ্যের জন্যে যদি ঝুঁকিপূর্ণ না হয়, তা হলে সে ব্যাপারে অন্য কোনো ব্যক্তি বা প্রতিষ্ঠানের হস্তক্ষেপ করা উচিত নয়। প্রত্যেকের মনে রাখা উচিত—গর্ভধারণ ও গর্ভপাত দুটি প্রাকৃতিক ও শারীরিক প্রক্রিয়ার সঙ্গেই মেয়েদের গভীর আবেগের সম্পর্ক জড়িয়ে রয়েছে। যে গর্ভপাত করতে মনস্থির করেছে সে তা করবেই। আইনকানুন, পুলিশ, আদালত, ধর্ম, শাস্তির ভয় কোনো কিছুই তা রোধ করতে পারবে না। গর্ভপাতের নিয়মকানুনে শিথিলতা কোনো সমাজে নৈতিক অবক্ষয় বয়ে এনেছে এমন দৃষ্টান্ত দেওয়া যায় না। কেননা কোনো দেশ বা সমাজ শুধু নয়, ব্যক্তিগতভাবেও কেউ এ পদ্ধতিকে গর্ভরোধের সাধারণ ও স্থায়ী উপায় বলে বিবেচনা করে না। তবে যখন এর প্রয়োজন বোধ করা যায়, তখন প্রচলিত আইনের মাধ্যমে সহজভাবে স্বাস্থ্যসম্মত পরিবেশে সেটি ঘটানো যদি সম্ভব না হয়, তখন মানুষ বিকল্প উপায়ে তা করার চেষ্টা করে যা অহেতুক মেয়েদের জীবন সংশয়াপন্ন করে তোলে। গর্ভপাতের ব্যাপারে অযথা জটিলতা ও কড়াকড়ি প্রকারান্তরে সমাজের কোনো কল্যাণ বয়ে আনে না। আমেরিকার National Abortion Federation, “These hurdles will be responsible for an increase in delayed and therefore riskier abortion procedures.” মেয়েদের প্রতি বৈষম্যমূলক আচরণ ও নিয়মকানুন রোধ করতে এবং সভ্যতার স্বার্থে গর্ভপাতের ব্যাপারে তাদের একক সিদ্ধান্তকে মেনে নেওয়া অত্যন্ত জরুরি। খাদ্যগ্রহণ থেকে শুরু করে চিকিৎসার অধিকার, স্বাস্থ্য সম্পর্কিত প্রতিটি ব্যাপারে এদেশে মেয়েরা বৈষম্যের শিকার। তাদের স্বাস্থ্য, তাদের কল্যাণ, তাদের বিকাশের কথা বিবেচনা করে গর্ভপাত সম্পর্কে সুস্থ আইনকানুন ও দৃষ্টিভঙ্গি এবং বাস্তব পদক্ষেপ গ্রহণ একান্ত প্রয়োজন-যাতে করে ত্রুটিপূর্ণ এই পদ্ধতির সুযোগ নিতে গিয়ে প্রতি বছর হাজার হাজার সম্ভাবনাময় তরুণীকে অকালে প্রাণ হারাতে না হয়। (বাংলাদেশে গর্ভপাত বৈধ না হলেও “মাসিক নিয়মিতকরণ”-এর নামে এটি এখন প্রাতিষ্ঠানিক স্বীকৃতি পেতে ও আইনগত জটিলতা এড়াতে সক্ষম।)
লেখার জন্যে ঘর
সত্তর বছর আগে লেখা ভার্জিনিয়া উল্‌ফের বিখ্যাত রচনা ‘A room of one’s own’ অনুযায়ী একজন নারীর সার্থক লেখক হওয়ার জন্যে চাই দুটো জিনিস : (১) নির্দিষ্ট উপার্জনের নিশ্চয়তা, (২) একখানা ঘর। অর্থ এবং নিভৃতি ছাড়া সৃজনশীলতার বিকাশ সম্ভব নয়, মনে করতেন ভার্জিনিয়া উল্ফ। তাঁর মতে: লেখক যদি স্বস্তিতে, সুখে না থাকে, তার লেখা, তার সৃজনশীলতা ব্যাহত হয়।
কল্পনা ও বাস্তবতা, যুক্তি ও কৌতুক মিলিয়ে লিখিত এ রচনা মূলত একটি কলেজের লেকচার সিরিজের জন্যে তৈরি হলেও পরবর্তীকালে নারী আন্দোলনের অন্যতম মুখপত্রে পরিণত হয়। ভার্জিনিয়ার কল্পনাপ্রসূত শেক্সপিয়ারের বোনের অকালমৃত্যুর জন্যে দায়ী ও তাঁর কাব্যপ্রতিভার বিকাশের অন্তরালে ছিল যেসব বাধা ও সীমাবদ্ধতা, সেসব অতিক্রম করার জন্যেই নারীদের অনুপ্রাণিত করেছেন তিনি তাদের মধ্যেই বেঁচে থাকবেন শেক্সপিয়রের ভগিনী-তাঁর কবিসত্তা (যদিও ভার্জিনিয়া নিজেই স্বীকার করেছেন প্রতিশ্রুতি থাকলেও সেই শেক্সপিয়রের বোন জীবনে একটি শব্দও লেখেননি)।
এ রচনার জন্য যতই ভার্জিনিয়াকে ভোগবাদী, পার্থিব ও বস্তুসচেতন বলে নিন্দা করুক না লোকে, উল্ফের ধারণা, চিন্তার স্বাধীনতা ও চিন্তার উৎকর্ষ ছাড়া কালজয়ী রচনা বা সফল কবিতা নির্মাণ সম্ভব নয়। আর চিন্তার সেই স্বাধীনতারই পূর্বশর্ত— নির্ধারিত আয় ও একখানা নিভৃত কক্ষ। ভার্জিনিয়া মনে করেন মেয়েরা সে সুযোগ, মুক্তি ও স্বাধীনতা কখনও ভোগ করেনি। আর তাই পুরুষ যেখানে অনবরত ক্ষমতা, আধিপত্য, সম্পদ এবং খ্যাতি লাভ করেছে, নারী ক্রমাগত লাভ করেছে সন্তান। ভার্জিনিয়ার আশা—যদি মেয়েরা সেই স্বাধীনতা, সেই সাহস অর্জন করতে পারত, তারা ঠিক যা ভাবছে, যেমন করে ভাবছে সেই ভাবনা ঠিক তেমনিভাবে প্রকাশ করতে পারত। যদি একবার তারা তাদের পারিবারিক বৈঠকখানা পেরিয়ে বাইরের পৃথিবী, তার অফুরন্ত প্রাকৃতিক সম্ভার আর কোলাহলে চোখ ফেলতে পারত তাহলে পারস্পরিক সম্পর্কের পরিবর্তে বাস্তবতার আলোকে বৃহত্তর মানব সমাজকে তারা নিরীক্ষণ করতে পারত।
ভার্জিনিয়া বিশ্বাস করতেন একটি মেয়ে যদি এটা মেনে নিতে পারে যে, তার হাত ধরে কেউ তাকে সামনে এগিয়ে নিয়ে যাবে না, তাকে একাই এগুতে হবে, জগতের সঙ্গে তার সম্পর্ক কেবল নারী-পুরুষের সম্পর্কে সীমাবদ্ধ নয়, শাশ্বত বাস্তবতার ভিত্তিতে প্রতিষ্ঠিত, তা হলেই সে সোজা হয়ে দাঁড়াতে পারত। শেক্সপিয়রের ভগ্নী আবার বেঁচে উঠত, তাঁর কবিতা বিকশিত হত।
কান্নার জন্যে ঘর
নোবেল পুরস্কার বিজয়ী ঔপন্যাসিক টনি মরিসনের বিখ্যাত উপন্যাস ‘Sula’ (১৯৭৩) মরিসনের অন্যান্য উপন্যাসের মতো এটিও কৃষ্ণকায় মার্কিনী জীবনের জাগ্ৰত প্ৰতিচ্ছবি। দুই বাল্যসখীর অম্লমধুর ভালোবাসা, প্রতারণা, হিংসা-দ্বন্দ্ব আর নির্ভরতার জটিল অনবদ্য মানবগাথা।
নেল ও সুলার জন্ম ও শৈশব অতিক্রান্ত হয় একই ছোট্ট শহরে। পরে জীবনের নানাবিধ মোহ, সুযোগ, বিভিন্ন মোড়ে আর ঘাত-প্রতিঘাতে দুজন পরস্পরের কাছ থেকে বিচ্ছিন্ন হয়ে দুরকমভাবে বেড়ে ওঠে। নেল সেই মধ্যপশ্চিম অঞ্চলের আটপৌরে ছোট্ট শহরেই থেকে যায়। ঘর-সংসার, স্বামী-সন্তান নিয়ে কালো মেয়ের গতানুগতিক জীবনে অভ্যস্ত হয়ে পড়ে। ওদিকে সুলা যায় বড় শহরে। কলেজে পড়ে। কর্মজীবী, স্বাবলম্বী হয়ে ওঠে। বিয়ে বা সংসার নয়, বহু পুরুষের আগ্রহ ও আকাঙ্ক্ষা মিটিয়ে আরও তৃষ্ণা বুকে নিয়ে আবার ফিরে আসে জন্মস্থানে— সেই ছোট্ট শহরে। পুনরায় দেখা হয় দু-সখীর। নতুন করে শুরু করে তাদের পারস্পরিক আবিষ্কার, সংঘাত আর গভীর বিশ্বাস ও আস্থাভঙ্গের বিচিত্র সম্পর্ক।
এই উপন্যাসে একটি অধ্যায় রয়েছে যেখানে নেল হন্যে হয়ে খুঁজে বেড়াচ্ছে একটা ছোট্ট জায়গা—একটুখানি নিভৃতি। বেলা আড়াইটে বাজে। কিছুক্ষণের মধ্যেই তার বাচ্চারা স্কুল থেকে ফিরে আসবে। হাতে আর সময় নেই। এখন যদি সম্ভব না হয়, ওরা ঘুমিয়ে না পড়া পর্যন্ত অর্থাৎ গভীর রাতের আগে তার আর কোনও সুযোগ হবে না। নেল তার চারদিকে তাকায়। ছোট্ট, ব্যক্তিগত একটি জায়গার জন্যে। প্রথমে সে ভাবে তার বিছানার কথা। পরক্ষণেই এই বিছানার সঙ্গে সম্পর্কিত যাবতীয় স্মৃতি ভেসে ওঠে চোখের সামনে। একবার ভাবে ক্লজেটের কথা। কিন্তু ক্লজেটে বড় অন্ধকার। অতঃপর মনে আসে ওয়াশরুম। হ্যাঁ, এ জায়গাটি বেশ ছোট্ট এবং আলোকিত। তার দুঃখ ও বেদনাকে ধরে রাখার জন্যে যথেষ্ট সীমিত। আবার তাকে শান্ত সমাহিত করাবার জন্যে যথেষ্ট উজ্জ্বল। সবচেয়ে বড় কথা সন্তানদের, প্রতিবেশীদের চোখ ফাঁকি দিয়ে এই একটি জায়গাতে এসেই সে কিছুক্ষণের জন্যে নিজেকে উন্মুক্ত করতে পারে। অবশেষে নেল ওয়াশরুমকেই বেছে নেয়। কিন্তু কীসের জন্যে? কী করতে চায় সে? এই নিভৃতি, এই আড়াল, এই ছোট্ট ঘরটির কী প্রয়োজন তার? প্রয়োজন আছে। নেলের খুব কাঁদতে ইচ্ছে করছে। তার বুক উজাড় করা, পেটের গভীর তলদেশ থেকে উঠে আসা, কণ্ঠনালীতে আটকে থাকা এই কান্নার দমক আলগা করে হালকা হতে চায় নেল। এ কান্না পিতার মৃত্যুর শোকের কান্না নয়। এ কান্না ছোট্ট ছেলেটির গা পুড়ে গেছে সেই দুঃখে নয়, এ কান্না অত্যন্ত ব্যক্তিগত, নিজস্ব কান্না। একান্ত নিজের যন্ত্রণা ও গভীর কষ্ট থেকে উৎসারিত কান্না। এ জন্যেই তার এ নিভৃতির প্রয়োজন।
কিন্তু কেন কাঁদতে চাইছে নেল। কালো সম্প্রদায় অধ্যুষিত এই ছোট্ট শহরে স্বামী, সন্তান, ঘর নিয়ে আর দশটি মেয়ের মতো বেশ পরিপূর্ণ জীবন যাপনই তো করছিল নেল। তা হলে কেন সে আজ কাঁদতে চাইছে, গলা পরিষ্কার করতে চাইছে? চাইছে কারণ মাত্র কিছুক্ষণ আগে সে একটি টাই আবিষ্কার করেছে তার শোওয়ার ঘরের ক্লজেটে। তার স্বামী জুড তাকে ছেড়ে সম্প্রতি চলে গেছে। চলে গেছে তারই বাল্যবন্ধু গুলার সঙ্গে। চলে গেছে— কেন না নেল নিজের চোখে ওদের দুজনকে একত্রে বিবস্ত্র ও চুম্বনরত অবস্থায় আবিষ্কার করেছিল তারই নিজের ঘরে।
জুড চলে গেছে। ফিরে এসে প্রথাগতভাবে তার যাবতীয় ব্যক্তিগত ব্যবহারের জিনিসও নিয়ে গেছে। কিন্তু ভুলে ফেলে রেখে গেছে অতি পরিচিত এই টাইখানা—নীল রঙের ভেতর একটি দিকে যার হলুদ রেখা। দীর্ঘ বিবাহিত জীবনের—এই গৃহে, নেলের জগতে তার অবস্থানের আর কোনও চিহ্ন রেখে যায়নি জুড। এই টাই নেলকে মনে করিয়ে দিচ্ছে জুড এখানে ছিল। যেভাবে ক্লজেটে ওটা ঝুলছে, তাতে মনে হওয়া স্বাভাবিক জুড যে-কোনও মুহূর্তে ফিরে আসবে। কিন্তু নেল জানে সেটা হওয়ার নয়। জুড কোনওদিন ফিরবে না। এভাবে চলে গেলে কেউ ফিরে আসে না।
স্বামী এবং সবচেয়ে ঘনিষ্ঠ বাল্যবন্ধুকে একসঙ্গে হারানোর শোকে যে কান্না, ‘Why me’ বলে যে আফসোস ও বিলাপ তার জন্যে নিভৃতির প্রয়োজন হয় বইকি!
মৃত্যুর জন্যে ঘর
সিলেটের অভিজাত হোটেল পলাশের নিভৃত কক্ষে আত্মহত্যা করেছেন মৈত্রেয়ী চট্টোপাধ্যায়। মৈত্রেয়ীকে আমি চিনি না। তার স্বামী জয়ন্ত চট্টোপাধ্যায়কেও নয়, যদিও তার আবৃত্তি শুনেছি ক্যাসেটে। ওদের কথা অনেকবার উচ্চারিত হয়েছে পরিচিত বন্ধুবান্ধবদের মুখে যারা কাছ থেকে দেখেছেন ওদের, ভালোবেসেছেন। মৈত্রেয়ীর এরকম অসময়ে অস্বাভাবিক মৃত্যুতে যারা গভীরভাবে শোকাহত, নির্মলেন্দু গুণ, শফি আহমেদের কাছে এই সাহিত্যনুরাগী দম্পতির কথা শুনেছি আমি। ওদের অতি স্নেহের সঙ্গে মৈত্রেয়ীর স্মৃতি রোমন্থনের মধ্য দিয়ে এই সংস্কৃতিমনা মেয়েটিকে আমি বোঝার চেষ্টা করেছি, জীবন্ত অবস্থায় যাকে কোনওদিন চোখে দেখিনি। মৈত্রেয়ী আমাকে শিখিয়েছেন শুধু লেখার জন্যে নয়, শুধু কাঁদার জন্যে নয়, মৃত্যুর জন্যেও নিভৃতির প্রয়োজন, অন্তত কোনও কোনও গভীর সংবেদনশীল স্পর্শকাতর মানুষের জন্যে তো বটেই।
নিজস্ব একখানা ঘর যদি কেবল লেখা অথবা অন্য যে-কোনও সৃজনশীল চর্চার জন্যেই প্রয়োজন হয়, যদি কাঁদার জন্যে প্রয়োজন হয়, মৃত্যুর জন্যে কেন নয়? কর্মজীবী নারী ছিলেন মৈত্রেয়ী। প্রাত্যহিক জীবনে না হলেও কর্মোপলক্ষে, মন খুলে কাঁদার জন্যে একখানি নিরিবিলি ঘর তো তিনি ইচ্ছে করলেই পেতে পারতেন। পেয়েছিলেনও। তবু তাঁকে আত্মহননের পথ বেছে নিতে হল। তবে কি আমরা এটাই মনে করব নিজস্ব উপার্জন আর একখানা ঘরই (তা সৃজনশীলতার বিকাশ কিংবা কান্না যে-কোনও প্রয়োজনেই ব্যবহৃত হোক না কেন) যথেষ্ট নয়। জীবনে আরও কিছু প্রয়োজন? যে প্রয়োজন ও তার অভাব অনুভব করেছিলেন মৈত্রেয়ী, অনুভব করেছিলেন ‘নিজস্ব কামরা’র প্রবক্তা ভার্জিনিয়া উল্ফ নিজেও, যিনি মৈত্রেয়ীর মতোই স্বামী এবং ঘর ফেলে, নিজস্ব আয় ফেলে নিজের হাতে জীবনের সমাপ্তি ডেকেছিলেন। কোটের পকেটে ভারী ভারী পাথর ভরে ধীরে স্থিরে নেমে গেছিলেন গভীর সলিলে। আত্মহননের কি বিস্তৃত আয়োজন দু-ক্ষেত্রেই।
অথচ এমন একটি দুঃখজনক, অত্যন্ত হৃদয়বিদারক ব্যক্তিগত ঘটনাকে একটি জাতীয় দৈনিক (দলীয় দৈনিকও বটে) কী কুৎসিতভাবে, কী ভয়াবহ বিকৃতভাবে প্রথম পাতায় বক্স আকারে পরিবেশন করে! হোটেলের নিভৃত কক্ষে একাকী কোনও মেয়ের অস্বাভাবিক মৃত্যু, কেবল এই সংবাদটিই হয়তো মুখরোচক গল্প জন্ম দেওয়ার জন্যেই যথেষ্ট অন্তত এই কাগজটির ক্ষেত্রে। তার ওপর যোগ হয়েছে মৈত্রেয়ী চট্টোপাধ্যায়, নাম। আর যায় কোথায়: মৈত্রেয়ীরা শুধু জীবদ্দশাতেই ভারতের চর নয়? মৃত্যুর পরও ভারতীয় নাগরিক থেকে যায়। আর তারপর তার চল্লিশোত্তীর্ণ শরীর যদি যৌবনাতিক্রান্ত না হয়, তা হলে হোটেলের নিভৃত কক্ষে এ আত্মহননের ঘটনার পর তার কোনও সামাজিক-সাংস্কৃতিক পরিচিতি জানারও প্রয়োজন হয় না আর। তার ব্যক্তিগত জীবনাচরণ সম্পর্কে সম্পূর্ণ অপ্রাসঙ্গিক মন্তব্য ও কটূক্তি করতেও বাধা থাকে না। ভারতীয় কলগার্ল আর এনজিও কর্মীর মধ্যে পার্থক্য ঘুচে যায়— মনে হয় একই ধরনের জীবিকা এ দুটো। হবেই বা না কেন, ওরা সকলেই যে সমান এ কাগজটির চোখে।
গত মাসে একটি বিদেশি ছবি দেখার সুযোগ ঘটেছিল। নাম ‘ক্রুসিবল’। আমেরিকার ম্যাসাচুয়েটস্ অঙ্গরাজ্যের ছোট্ট শহর সালেমের উইচহান্টের সেই কুখ্যাত কাহিনি নিয়ে ছবি। কয়েকটি কিশোরীর দুষ্টুমি, অ্যাডভেঞ্চার ও মিথ্যে কথার পরিপ্রেক্ষিতে শয়তানের দোসর সাজিয়ে বহু নিরপরাধ লোককে ফাঁসি দেওয়া হয়েছিল সালেমে। এ ছবির নায়ককে যখন শয়তানের দোসর শনাক্ত করা হয়, তাকে একবার শেষ সুযোগ দেওয়া হয় তার দোষ স্বীকার করার। যদি সে বলে শয়তানের সঙ্গে তার কথোপকথন ঘটেছে, তা হলে তাকে মুক্তি দেওয়া হবে। স্বীকার না করলে মৃত্যু। সুহৃদের পরামর্শে আর জীবনের প্রতি প্রবল ভালোবাসায় অনীহার সঙ্গেও অবশেষে সে মিথ্যে কথা বলে। মৌখিক স্বীকারোক্তি দেয় যে, সে শয়তানের সঙ্গে যোগাযোগ করেছিল। কিন্তু যখন তাকে এই ঘটনাটি স্বীকার করে নিয়ে নিজের নাম স্বাক্ষর করে রাখতে বলা হয়, যে স্বাক্ষরিত দলিল স্থায়ীভাবে সালেমের নগরভবনে রেখে দেওয়া হবে, সম্পূর্ণ বেঁকে বসে লোকটি। সবাই অবাক। কিন্তু কেন? সে তখন চিৎকার করে বলে, ‘কেন না ওটা আমার নাম। আর আমার একটাই শুধু নাম।’ জীবনের চাইতেও নিজের পরিচিতি বড় তার কাছে। মৃত্যুকে বেছে নিলেও নিজের সুনামকে বিনষ্ট হতে দিতে রাজি নয় সে। অথচ মৃত্যুর পরও তার যোগ্য সুনাম-তার সম্মান, সম্ভ্রম পেতে ব্যর্থ হল মৈত্রেয়ী— জীবনেও যা সে বা তার স্ব-গোত্রীয়রা কখনও পায়নি এই কাগজের সমর্থকদের কাছে।
ঘর ও মানুষ
লেখার জন্যে, কান্নার জন্যে, মৃত্যুর জন্যে যদি নিভৃত ঘরের প্রয়োজন হয়, বাঁচার জন্যে, সুস্থতা ও মানসিক ভারসাম্যতা রক্ষার জন্য প্রয়োজন কোনও মানুষ অথবা প্রকৃতির সান্নিধ্য। সেই মানুষ নারী, পুরুষ, বৃদ্ধ, বালক, দেশি-বিদেশি যে কেউ হতে পারে। প্রকৃতির যে-কোনও রূপ, হোক না বিস্তীর্ণ বালুভূমি, পাহাড়-পর্বত, সমুদ্রসৈকত, জঙ্গল, অথবা নক্ষত্রখচিত রাত— সেই ভূমিকা পালন করতে পারে। প্রয়োজন শুধু আত্মঅবলোকনের স্পর্ধা ও সৎ ইচ্ছার। জীবদ্দশায় খুব অল্প সময়ই আমরা নিজের জন্যে বাঁচি। যাপিত জীবনের প্রায় পুরোটিই কাটে অন্যের চোখে নিজেকে গ্রহণযোগ্য করে তোলার অবিরাম চেষ্টায়। আর তাই সততা ও নিষ্ঠার সঙ্গে নিভৃতি ও স্বাবলম্বিতার সঙ্গে কখনও কখনও কারও হাত ধরে পথ চলার মধ্যে কোনও গ্লানি দেখি না আমি, যতক্ষণ এই চলা দুজনকেই শক্তি যোগায়, আলো দেখায়। যতক্ষণ নির্ভরশীলতা থাকে পারস্পরিক, যতক্ষণ তা স্বেচ্ছায় একাকী পথ চলার সুযোগ এবং সাহসের পরিপূর্ণ বিকল্প না হয়। ফলে ভার্জিনিয়া উলফের সেই বিখ্যাত উক্তি, ‘If we face the fact, for it is the fact, that there is no arm to cling to, but that we go alone and that our relation is to the world of reality and not to the world of man and woman, then the opportunity will come and the dead poet who was Shakespeare’s sister will put on the bodz which she has so often laid down.’ পরিপূর্ণভাবে গ্রহণ করতে পারি না। আর মৃত্যুর কথা যখন চিন্তা করি, নিভৃতি নয়, প্রিয়জনের মমতাময় মুখই চোখে ভাসে আমার। দূর কোনও অপরিচিত স্থানে নিভৃতে একাকী মৈত্রেয়ীর মতো আমি মরতে চাই না, প্রিয়জনের সান্নিধ্যে আমি নিঃশেষিত হতে চাই। সে প্রিয়জন স্ত্রী-পুরুষ যে কেউ হতে পারে, হতে পারে জাগতিক বিচারে আমার আত্মীয় অথবা অনাত্মীয়। যে প্রিয়জন বেঁচে থাকতে আমার জীবনকে আলোকিত, সমৃদ্ধ ও উজ্জীবিত করেছে, আমি চাই তার উপস্থিতিতেই আমার দেহ অসার হয়ে পড়বে। প্রাণ হবে নিশ্চল-নিশ্চুপ।
নিজের জন্যে সময়
কিছুদিন আগে আমার মেয়ের কাছ থেকে একটা ই-মেইল পেলাম। লিখেছে, “ভাবতে পারো আমার বয়স তিরিশ হয়ে গেল?” না, ভাবতে পারি না। তবে হঠাৎ করেই প্রায় তিন দশক আগের কিছু স্মৃতি মনে পড়ে যায়। আমার মেয়ে জয়ীষার বয়স তখন ছ-সাত মাস। আমেরিকান সোসাইটি ফর ফার্মাকোলজি অ্যান্ড এক্সপেরিমেন্টাল থেরাপিউটিক্স-এর বার্ষিক সম্মেলনে আমার একটা পেপার দিতে যাওয়ার কথা। সেবার কনফারেন্স হচ্ছিল পোর্টল্যান্ড, ওরেগনে। যুক্তরাষ্ট্রের ঠিক উত্তর-পশ্চিম কোনায়। আর আমরা থাকি তখন একেবারে দক্ষিণ-পূর্বের এক উপকূলবর্তী শহর মোবিল, অ্যালাবামায়। গাল্ফ অব মেক্সিকোর ওপর উষ্ণ, সবুজ, ছিমছাম শহর মোবিল। এতটুকু মেয়েকে এতদূরে ফেলে কেমন করে বিজ্ঞান সম্মেলনে যোগ দিতে যাব ভেবে পাচ্ছিলাম না। এ প্রসঙ্গে একটু পেছনের দিকে ফিরে যাই।
ক্লাস ওয়ান থেকে শুরু করে একটানা বাইশ বছর পড়াশুনা করে ১৯৭৬ সালের ডিসেম্বর মাসে আমি পিএইচডি ডিগ্রি লাভ করি। আমার বিয়ে হয়েছিল আঠারো বছর বয়সে। বিয়ের পর ন’বছর অতিক্রান্ত হওয়ার পরও পড়াশুনো ও রিসার্চের কাজের চাপে সন্তান গ্রহণের সুযোগ হয়নি তখনও। ফলে ১৯৭৭ সালের গোড়াতে যখন প্রথম পোস্ট-ডক্টরাল ফেলোশিপ নিয়ে ইউনিভার্সিটি অফ সাউথ অ্যালাবামার মোবিলে এলাম, আমি তখন সদ্য অন্তঃসত্ত্বা। কয়েক মাস আগে “সায়েন্স” ম্যাগাজিনে এই শূন্য পদটির জন্যে যখন বিজ্ঞাপন বেরিয়েছিল, লক্ষ করেছিলাম প্রফেসরের নাম দেওয়া হয়েছে— সৈয়দ জামাল মোস্তাফা। ফার্মাকোলজি বিভাগ। চারদিকে এতরকম ফেলোশিপ থাকা সত্ত্বেও গভীর দক্ষিণাঞ্চলে এত দূরে এ বিশেষ পদটির জন্যে আমার আবেদনের প্রধান কারণ ছিল, আমি ভেবেছিলাম ভদ্রলোক বাঙালি। কূপমণ্ডুকত্ব এ চিন্তায় প্রকাশ পেলেও, স্বীকার করি একজন বাঙালি প্রফেসরের কাছে কর্মজীবনের শুরুতে বিজ্ঞান গবেষণার হাতেখড়ি হবে ভাবতে আমার ভালো লেগেছিল। পরে অবশ্য জেনেছি (চাকরিতে যোগ দেওয়ার আগেই) যে ডঃ মোস্তাফা আসলে লক্ষ্ণৌর লোক। স্বভাবতই খুব ভালো উর্দু বলেন। বাংলা জানেন না। অত্যন্ত সহৃদয় ও বন্ধুবৎসল ব্যক্তি। তাঁর স্ত্রী সীমাও লখনৌর মেয়ে। চমৎকার দেখতে—ব্যবহারেও। একমাত্র শিশুপুত্র জিশান। তরুণ দম্পতি। আমাদের নতুন শহরে প্রাথমিকভাবে সংসার গোছাতে সাহায্যের কোনও ঘাটতি রাখেননি তাঁরা কিন্তু বিপাক বাধল যখন আমার সন্তানসম্ভাবনার কথা জানালাম ডঃ মোস্তাফাকে। অসম্ভব রেগে গেলেন তিনি আমার ওপর। তাঁর কথা থেকে এটা প্রচ্ছন্ন যে, তিনি এ ব্যাপারটা তাঁকে ঠকানোর পর্যায়ে ধরে নিয়েছেন।
আমি তাঁকে বলতে পারতাম, জানুয়ারিতে যখন তাঁর সঙ্গে দেখা হয়েছিল, চাকরির ইন্টারভিউ দিয়েছিলাম ও প্রতিশ্রুতি পেয়েছিলাম, আমি তখনও অন্তসত্ত্বা ছিলাম না। কিছু লুকোবার প্রশ্ন তাই আসে না। দ্বিতীয়ত, এটা আমার নাগরিক, মানবিক ও রাষ্ট্রীয় অধিকার। এ ব্যক্তিগত ব্যাপারটি জানানো না-জানানো সম্পূর্ণ আমার নিজস্ব সিদ্ধান্ত। আমি তাঁকে বলতে পারতাম, তাঁর মন্তব্যগুলোকে ভিত্তি করে আমি যদি কর্তৃপক্ষের কাছে নালিশ করি, তাঁর শুধু চাকরির সংশয় দেখা দিতে পারে তা নয়, শাস্তিও পেতে হতে পারে। তিনি নিজেও জানেন যে সম্পূর্ণ রীতি ও আইনবহির্ভূত আচরণ করছেন। চরম বৈষম্যের শিকার করছেন আমায়। আমি নিশ্চিত উপমহাদেশের মেয়ে যদি আমি না হতাম, তিনি এত সহজে তার আশাহত হওয়ার ক্ষোভটা এভাবে প্রকাশ করতে পারতেন না। সেইসঙ্গে আমি এও বুঝতে পারছিলাম, ভারত থেকে আগত মেধাবী এই তরুণ বিজ্ঞানী এদেশে তাঁর প্রতিষ্ঠার জন্যে স্বাভাবিকভাবেই কত আগ্রহী ও সংগ্রামী। আমিই তাঁর প্রথম পোস্টডক। যাই হোক আমি এরপর যা করলাম, সেটা আজ হলে করতাম কি না সন্দেহ। ডঃ মোস্তাফার কাছে তখন প্রাণপণে প্রমাণ করতে শুরু করলাম যে, আমার গর্ভাবস্থা বিজ্ঞান সাধনার অন্তরায় কোনওমতেই নয়। ফলে দ্বিগুণ পরিশ্রম ও অধ্যবসায় নিয়ে গভীর রাত পর্যস্ত ল্যাবে পড়ে রইলাম। মাঝে মাঝে, বিশেষ করে গর্ভাবস্থার শেষের দিকে, পা টনটন করে ব্যথা করতে থাকত সারাদিন দাঁড়িয়ে দাঁড়িয়ে কাজ করার জন্যে। শরীর ভেঙে আসতে চাইত। কিন্তু নিজেকে দমতে দিতাম না!
আমার রিসার্চের বিষয়টিও ছিল বেশ চমৎকার। হার্ট অ্যাটাক হলে অর্থাৎ করোনারি রক্তনালী বন্ধ হয়ে গেলে হৃৎপিণ্ড থেকে স্বাভাবিকভাবেই এডিনোসিন নামে একটি পদার্থ নিসৃত হয়, যা করোনারি রক্তনালীকে প্রসারিত করে রক্ত চলাচলের সুযোগ এনে দেয়। এটা শরীরের একটি স্বাভাবিক প্রতিক্রিয়া। জরুরি অবস্থায় রক্তনালী ও হৃৎপিণ্ডকে চালু রাখার স্বতঃস্ফূর্ত প্রচেষ্টা। এই এডিনোসিন কেমন করে কাজ করে, তার জন্যে নির্দিষ্ট রিসিপ্টর প্রোটিন আছে কি না করোনারি রক্তনালীর জীবকোষের আচ্ছাদনে, থাকলে সেগুলো কেমন প্রকৃতির সেটা জানাই আমার গবেষণার বিষয় ছিল। ল্যাবরেটরির জন্তু অর্থাৎ ইঁদুর কিংবা গিনিপিগ দিয়ে কাজ করতে গিয়ে লক্ষ করলাম, এসব ছোট জন্তুর করোনারি রক্তনালীর পরিমাণ এতই অকিঞ্চিৎকর যে তা দিয়ে আমার প্রয়োজনীয় কাজ করা সম্ভব নয়। ফলে তখন বাধ্য হয়ে যেতে শুরু করলাম স্লটার হাউজে অর্থাৎ কসাইখানায়। শহরের অপরপ্রান্তে অবস্থিত স্লটার হাউজে নিজেই ড্রাইভ করে যেতাম। আমার চোখের সামনে বিশাল বিশাল গরুদের সার করে দাঁড় করিয়ে বন্দুক দিয়ে গুলি করে মারা হত। মৃত বা অর্ধমৃত এই পশুগুলো মাটিতে পড়ে গেলে ছুরি দিয়ে ওদের বুকের পাঁজর ভেদ করে সেখান থেকে তখনও প্রচণ্ডভাবে স্পন্দনরত হৃৎপিণ্ডগুলো নিজ হাতে খুলে আনতাম। সঙ্গে সঙ্গে বিচ্ছিন্ন হৃৎপিণ্ডগুলো বরফের ভেতর ঢুকিয়ে না রাখলে রিসিপ্টরের গুণগত মান, লোপ পেয়ে যেতে পারে। তাই রক্তাক্ত হৃৎপিণ্ডগুলো বরফের বাকেটে ভরে আবার গাড়ি চালিয়ে ফিরে আসতাম ল্যাবে। সারাদিন ধরে ওই হৃৎপিণ্ড থেকে, সূক্ষ্ম কাঁচি ও ফোরসেপের সাহায্যে, খুঁটিয়ে খুঁটিয়ে ছোট ছোট করোনারি রক্তনালীগুলো আলাদা করে সংগ্রহ করতাম। তারপর সেগুলো গুঁড়ো করে বিভিন্ন প্রক্রিয়ার মধ্য দিয়ে জীবকোষের আচ্ছাদন আলাদা করে সংগ্রহ করা যখন শেষ হত, অনেক রাত হয়ে যেত তখন। সেগুলো ভবিষ্যতে এক্সপেরিমেন্ট করার জন্যে ফ্রিজ করে রেখে ক্লান্ত ক্ষুধার্ত শরীরে ঘরে ফিরতাম। রাতে ঘুমের মাঝেও স্বপ্ন দেখতাম সেসব বীভৎস দৃশ্য। গুলিবিদ্ধ হয়ে পশু ও মানুষ পাশাপাশি খুন হত। প্রচণ্ডভাবে হাত-পা ছুড়তে থাকত ওরা। গর্ভবতী মেয়েদের সুন্দর দৃশ্য, সুন্দর স্বপ্ন দেখার ও সু-খাবার গ্রহণের পরামর্শ দেয় লোকে। অথচ গর্ভাবস্থায় সপ্তাহে অন্তত দুদিন স্লটার হাউজের এই অপ্রীতিকর অভিজ্ঞতার ভেতর দিয়ে যেতে হত আমায়। যার ফলাফল রাতভর দুঃস্বপ্ন। আর সু-খাবার? ক্লান্ত শরীরে রান্না করার আগ্রহ বা শক্তি একেবারেই থাকত না। কোনওমতে কিছু রেঁধে ক্ষুধার নিবৃত্তি করতাম। সে সময় আমার শরীরে বসবাসরত কন্যা আজও যে সুন্দর জিনিস দেখে মুগ্ধ হয়, সুন্দর চিন্তা করে, স্বপ্ন দেখে, এ জন্যে আমি অত্যন্ত প্ৰীত, ধন্য।
জন্মের আগে-পরে মিলে মাত্র চার সপ্তাহ ছুটি নিয়েছিলাম আমি। ‘ম্যাটার্নিটি লিভ’ বলে আমেরিকায় তখন কোনও ছুটি বরাদ্দ ছিল না। নতুন চাকরি বলে আমার বাৎসরিক ছুটি সামান্যই ছিল। ‘সিক লিভ’ও নেওয়া যেত না, কেন না ‘গর্ভাবস্থা’ অসুস্থতা নয়। কেবল তখন কোনও বিশেষ জটিলতা দেখা দিলেই “সিক লিভ” নেওয়া চলত। ফলে সন্তান জন্মের তিন সপ্তাহ পরেই আবার কাজে যোগ দিয়েছিলাম। এত পরিশ্রমের ফলস্বরূপ অবশ্য কিছু স্বীকৃতিও পেয়েছিলাম। এডিনোসিন রিসিপ্টরের অস্তিত্ব করোনারিতে প্রথম আবিষ্কারের কৃতিত্ব অর্জন করি আমরা। একই বছর পরপর তিনটি জাতীয় বিজ্ঞান সম্মেলনে আমার পেপার গৃহিত হয়। এ ছাড়া পরবর্তী তিন বছর এ বিষয়ে গবেষণা করার জন্য ন্যাশনাল ইনস্টিটিউট অব হেলথ থেকে একটা ফেলোশিপ পাই। আমার বিজ্ঞানসাধনার জীবনে ওই বছরটি সবচেয়ে ফলপ্রসূ— সবচেয়ে সার্থক হয়ে থাকে। কিন্তু আমি শুধু আমিই জানি এ জন্যে কী অসীম মূল্য আমায় দিতে হয়েছে। যদি ওই সময়টিতে আবার ফিরে যাওয়ার উপায় থাকত, আমি ব্যাপারটাকে অন্যভাবে মোকাবিলা করতাম। গর্ভাবস্থা পঙ্গুত্বের সমকক্ষ নয়—এটা প্রমাণ করার চেষ্টা বা হীনমন্যতা থেকে যে বিশাল গুরুদায়িত্ব নিজের ওপর চাপিয়ে দিয়ে বাড়াবাড়ি করেছিলাম, আমি কখনও তা করতাম না। প্রতিটি মেয়ের জীবনেই এ সময়টা একটা বিশেষ সময়। একটু আরাম করার, একটু আয়েশ অবসর করার অধিকার আছে তার–এ সময়ে যা নিজের বেলায় আমি পুরোপুরি অস্বীকার করেছি। সবচেয়ে বড় কথা, আমার জীবনের সবচেয়ে ক্রিটিকেল সময়ে অর্থাৎ গর্ভাবস্থার শেষ অর্ধেক ও কন্যার জন্মের প্রথম ছ’মাস আমার স্বামীকে কর্মোপলক্ষে সাড়ে তিন শো মাইল দূরে অন্য অঙ্গরাজ্যে থাকতে হত। আমার সঙ্গে তখন ছিল কেবল সদ্য দেশ থেকে আসা আমার ছোট ভাই। ভাগ্য ভালো জয়ীষার জন্ম হয়েছিল রোববার। ফলে অন্তত দীর্ঘ আটচল্লিশ ঘণ্টা প্রসব বেদনা ও মেয়ের জন্মলগ্নে জ্যোতি ছিল পাশে। প্রার্থনায় বিশ্বাস না থাকলেও আমি খুব আশা করতাম জয়ীষা উইকএন্ডে জন্মাবে যাতে ওর বাবা কাছে থাকতে পারে তখন। সেটা ঘটেছিল বলে সত্যি খুশি হয়েছিলাম আমরা।
তা যা বলছিলাম। শিশু সন্তানকে তিন হাজার মাইল দূরে রেখে বিজ্ঞান সম্মেলনে যেতে হচ্ছে। বিমানবন্দরে স্বামীর কোলে মেয়েকে তুলে দিয়ে প্লেনে উঠতে সত্যি খুব কষ্ট হচ্ছিল। আমার সঙ্গে একই কনফারেন্সে যোগ দিতে যাচ্ছিল আরও একটি মেয়ে। গীতা ঘাই। দক্ষিণ ভারতীয়। বিয়ে হয়েছে এক পাঞ্জাবি বিজ্ঞানীর সঙ্গে। গীতাও পোস্ট-ডক্টরাল ফেলো। একই বিশ্ববিদ্যালয়ে। সেও এক নাবালক পুত্র ও শিশুকন্যাকে স্বামীর কাছে রেখে যাচ্ছে। আমাদের দুজনেরই খুব মন খারাপ। সারাটা পথ প্লেনে প্রায় চুপচাপ বসে রইলাম আমরা পাশাপাশি। যেন কোনও আত্মীয়ের মৃত্যু সংবাদ শুনে যাচ্ছি অন্তিমদর্শনে। আমেরিকার পশ্চিমাঞ্চলের সময় পূর্ব উপকূল থেকে তিন ঘণ্টা পিছিয়ে আছে। ফলে দুপুরের ভেতরেই আমরা পোর্টল্যান্ড পৌছে গেলাম। অত্যন্ত সুন্দর ও পাহাড়ি শহর পোর্টল্যান্ড। হোটেলে ঢুকে আমরা সঙ্গে সঙ্গেই ফোন করি বাসায়। সব ভালো আছে। বাচ্চারা ঠিকমতো খাওয়াদাওয়া করেছে। জয়ীষা তখন ঘুমুচ্ছে। জ্যোতি আমায় নিশ্চিত করতে চায়, মেয়ের কোনওই অসুবিধে হবে না। সে আমি নিজেও জানি। রাতে মেয়ে জাগলে আমার চেয়ে ওরই ঘুম আগে ভাঙে–সে-ই প্রথম সন্তানের শিয়রে গিয়ে দাঁড়ায়, এ কথা আর কেউ না জানুক আমি তো জানি। তবে জাগ্রত সময়ে মেয়ের দেখাশুনো আমিই করি মূলত। ঘুমকাতুরে বলে রাতে উঠতে একটু আলস্য। তার ওপর রয়েছে সারাদিনের হাড়ভাঙা খাটুনি— ঘরে ও অফিসে। কিন্তু তাই বলে মেয়েকে এত দূরে ফেলে আসা! বেলা পড়ে আসতে থাকে। আমি ও আমার সঙ্গিনী একটু একটু করে কথা আদানপ্রদান শুরু করি। প্রথম প্রথম সবটাই ঘিরে থাকে আমাদের সন্তান-ঘর- মোবিল। তারপর আমরা কথা বলি আমাদের কর্মজীবন সম্পর্কে। আমাদের নানাবিধ আগ্রহ ও অবসর যাপনের ব্যাপারে। কতকিছু করার কথা একসময় মনে হত, কত ছোটখাটো আনন্দ নেওয়ার উপকরণ ছিল জীবনে। এখন এই মুহূর্তে বাড়ন্ত সংসার আর উঠতি কেরিয়ার নিয়ে হিমশিম খেতে খেতে সেসবে মোটেও দৃষ্টিপাত করতে পারি না আমরা। বিশেষ করে আমাদের তো ‘ডাবল জিয়োপার্ডি’। এক মেয়ে—তার ওপর বিদেশী। অথচ ঢুকতে চাইছি অত্যন্ত কঠিন, পুরুষ অধ্যুষিত, প্রতিদ্বন্দ্বিতাময় এক কর্মময় জীবনে।
গীতা ও আমি তৎক্ষণাৎ ঠিক করলাম আজ বিকেলে আমরা দুজনে বেরিয়ে পড়ব। যতক্ষণ সম্ভব বাইরে বাইরে ঘুরব। খুব হালকাভাবে সময়টা কাটাব। যেই ভাবা সেই কাজ। স্নান করে নিজেদের একটু যত্ন করে সাজাই আমরা। সুন্দর দুটো সিল্কের শাড়ি পরি। হালকা সুগন্ধি মাখি গায়ে। মুখে ক্রিম। ঠোঁটে গাঢ় লিপস্টিক। আয়নার সামনে দাঁড়াতে অনেকদিন পর আবার নিজেকে নারী বলে মনে হয়। দৈনন্দিন ব্যস্ততা, বিবিধ কাজের চাপে কবে যে শেষ ভালো করে চুল আঁচড়িয়েছি, আয়নায় নিজেকে ভালো করে চেয়ে দেখেছি, মনে নেই। আমরা বেরিয়ে প্রথমেই গেলাম একটি জাপানিজ রেস্টুরেন্টে। হোটেলের নির্দেশানুযায়ী শহরের নামকরা জাপানিজ রেস্টুরেন্ট ওটা। সব কিছুই সেদেশের কায়দায়। জুতো খুলে ঢুকতে হয় ভেতরে। তারপর সেখানে হাঁটু গেড়ে মাটিতে বসতে হয়। চেয়ার টেবিলের ব্যবস্থা নেই। চোখের সামনে খাবার রান্না করে দেয় কাঁচা উপকরণ থেকে। আমরা বেছে দিলাম কী খেতে চাই— কেমন করে খেতে চাই। ওরা মুহূর্তের মধ্যে সেসব রান্না করে টেবিল সাজিয়ে দিল চোখের সামনে। গরম গরম এই খাবার বেশ সুস্বাদু লাগছিল আমাদের। এক সময় ওয়েটার জানতে চাইল সাকি চলবে কি না। কোনওদিন খাইনি। পরস্পর মুখ চাওয়াচাওয়ি করে সম্মতিসূচক ইশারা করলাম। গরম জলের পাত্রের ভেতর পানীয়ের ডিকান্টার বসিয়ে, দুটো হাতলবিহীন ছোট ছোট কাপসহ একটি ট্রে নিয়ে এসে টেবিলে রাখল ওয়েটার। প্রথমে মুখে দিতে মনে হল হালকা গরম নির্দোষ জল। একটু একটু খেতে খেতে আস্তে আস্তে কিছুটা আমেজ এল। তখন সবকিছু বেশ হালকা ও মনটা কেমন খুশি খুশি হয়ে উঠল।
রেস্টুরেন্ট থেকে বেরিয়ে এসে আমরা ঠিক করলাম একটা ছবি দেখব। পাশে সিনেমা হলে একটা দারুণ অ্যাকশন মুভি চলছিল। টিকিট কেটে বসে খানিকক্ষণ দেখার চেষ্টা করলাম। ভালো লাগল না। বেরিয়ে এসে ঠিক করলাম শহরটি ঘুরে দেখা যাক। যেহেতু কিছুই চিনি না শহরের, ট্যাক্সি নিয়ে লাভ নেই। কোথায় যেতে হবে কোনও ধারণাই নেই যেখানে। ফলে আমরা ঠিক করলাম বাস নেব। এক জায়গা থেকে উঠে অন্য জায়গায় বদল করে যতটা পারা যায় শহর দেখব বাসে করে। কিন্তু বাসস্ট্যান্ডে দাঁড়িয়ে রয়েছি তো দাঁড়িয়েই রয়েছি। দু-একটা বাস চলে গেল। থামল না। পোর্টল্যান্ডের প্রাক্তন মেয়র শহরটাকে ঢেলে সাজিয়েছিলেন তার আমলে। সব বাসস্ট্যান্ডই আধুনিক ডিজাইনে কাচে ঘেরা। খুব আকর্ষণীয়। বাসগুলোও নতুন— ঝকঝকে। রাস্তাঘাট প্রশস্ত—পরিষ্কার-পরিচ্ছন্ন। হোটেলের রিসেপসনিস্ট বলছিল এসব কারণেই নাকি এই মেয়রকে ট্রান্সপোর্ট সেক্রেটারি করে ওয়াশিংটন নিয়ে যাওয়া হয়েছে।
আমাদের, সামনে দিয়েই হেঁটে যাচ্ছিল একটা চাইনিজ চেহারার লোক। আমেরিকার উত্তর-পশ্চিম অঞ্চলে চিন-জাপান থেকে আগত মানুষের সংখ্যা প্রচুর। জিগ্যেস করলাম, “বাসকে থামাতে কী করতে হবে? কোনও বাসই যে এখানে থামছে না!”
ভাঙা ইংরেজিতে লোকটি বলল, ‘ওপরের দড়ি ধরে টান দেবে। তবেই বাস থামবে।’ বলেই শূন্যের দিকে আঙুল দেখিয়ে নীচের দিকে টানার ভঙ্গি করে দ্রুত চলে যায় লোকটি। আমরা হাঁ করে মাথার ওপর দড়ি খুঁজতে থাকি। পাই না। মনে প্রশ্ন জাগে— পোর্টল্যান্ডের যাতায়াত ব্যবস্থা এতই ভালো নাকি যে সমস্ত শহরে সংকেত দেওয়ার জন্যে ওপর দিয়ে দড়ি টেনে দেওয়া হয়েছে? পরে বুঝলাম লোকটি আমাদের প্রশ্ন বুঝতে পারেনি। বাসের ভেতর থেকে ড্রাইভারকে থামার জন্যে দড়ি টেনে সংকেত দেওয়ার কথা বোঝাতে চেয়েছিল। (আজকাল অবশ্য অধিকাংশ বাসেই ‘টাচ টেপ’—অটোমেটিক সংকেত দেওয়ার ব্যবস্থা রয়েছে।)
যাই হোক, পরে বুঝতে পারলাম আমাদের বাসস্ট্যান্ডটিতে এক্সপ্রেস বাস থামে না। সেগুলোই এতক্ষণ না থেমে চলে গেছে। একটি বাস জানতে চায় আমরা কোথায় যেতে চাই। আমরা পরস্পরের মুখ চাওয়াচাওয়ি করে ফিক করে হেসে ফেলি। বাস ততক্ষণে চলতে শুরু করেছে। আমরা একেবারে সামনের সিটটিতে, অর্থাৎ ড্রাইভারের ডানদিকে গিয়ে বসি। নিজের পাগলামি ও সন্ধ্যার অন্ধকারে এ আ্যাডভেঞ্চারের কথা ভেবে আপন মনেই হেসে উঠি। ড্রাইভার বারবার আড়চোখে আমাদের দিকে তাকায়। শাড়িপরিহিত এই দুই মহিলাকে তার কাছে হয়তো অদ্ভুত ও কিছুটা সন্দেহজনক মনে হয়। বাসের ভাড়া কয়েন অর্থাৎ খুচরো পয়সায় দিয়ে, দিতে হত তখন। কাগজের নোট চলত না। আমাদের কাছে যথেষ্ট ভাঙতি ছিল না। দু-একজনের কাছে নোট ভাঙাতে চাইলাম। না পেয়ে বোকার মতো চুপচাপ ভাড়া না দিয়েই বসে থাকি আমরা। প্রায় আধঘণ্টা পর বাসটা আস্তে আস্তে খালি হয়ে যায়। ততক্ষণে আমরা ড্রাইভারকে জানিয়েছি যে আমরা একটা বিজ্ঞান সম্মেলনে এসেছি এ শহরে এবং আজকের রাতের এই অভিযাত্রার উদ্দেশ্য কেবলই শহর দেখা। ভদ্রলোক মনে হয় হাফ ছেড়ে বাঁচেন।
আমাদের সম্পর্কে আগে যাই ধারণা হোক, এখন তিনি আমাদের অতিথির মতো সমাদর শুরু করেন। ততক্ষণে অপেক্ষাকৃত একটা নির্জন জায়গায় এসে থেমেছে বাসটি। পেছনের সিট থেকে এক মহিলা দুটি বাচ্চা ছেলে ও একটি মেয়েকে নিয়ে এগিয়ে আসে ড্রাইভারের কাছে। জানতে পারি তারা তার স্ত্রী, পুত্রকন্যা। গ্রীষ্মের ছুটি বলে ছেলেমেয়েদের স্কুল বন্ধ। তাই মাঝে মাঝে এসে বাবার বাসে ঘুরে বেড়ায় বাচ্চারা। ভদ্রলোকের পদবি ‘Bosse’, আমার শেষ নামের সঙ্গে খুব মিল। জানালেন এখন তার পনেরো মিনিটের বিরতি। খাওয়াদাওয়া করে নতুন পথে যাবে এই বাসটি। উঁচু পাহাড়ের ওপরে নির্মিত ওরেগন বিশ্ববিদ্যালয়ের ক্যাম্পাস হয়ে ফিরবে। ফলে শহরের সুন্দর অঞ্চলটা দেখতে পাব আমরা অপেক্ষা করলে। আমরা তো মহাখুশি। মিসেস বোসে টিফিন কেরিয়ারে খাবার নিয়ে এসেছে সকলের জন্যে। ওদের অনুরোধে ওদের সঙ্গে আমরাও খাই এটা-ওটা। সমস্ত বাসে তখন এই পরিবারের পাঁচ জন ছাড়া শুধু আমরা দুজন। খাওয়াদাওয়া করে নতুন রুটে চলতে শুরু করে বাস। ততক্ষণে আমরা এই গোটা পরিবারটির সঙ্গে পরিচিত হয়ে গেছি। ঠিকানা ও ফোন নম্বর আদানপ্রদান করেছি। এরপর বেশ কয়েক বছর পর্যন্ত এই পরিবারটির সঙ্গে আমাদের চিঠিপত্র ও কার্ডে যোগাযোগ ছিল।
পুরো এক ঘণ্টা ধরে শহরের সবচেয়ে সুন্দর অঞ্চল ও বিশ্ববিদ্যালয় ক্যাম্পাস ঘুরে বাসটি আবার ফিরে আসে আমাদের হোটেলের কাছে। নামার সময় হঠাৎ মনে হয়, তাই তো, ভাড়া দেওয়া হয়নি। ড্রাইভারকে কথাটা বলতেই ভদ্রলোক গম্ভীরভাবে বলে ওঠেন, ‘তোমরা ভুল বাসে উঠে পড়েছিলে, তাই তো! ফলে পয়সা লাগবে না।’ তাড়াতাড়ি নেমে পড়ো দেখি! ততক্ষণে নতুন যাত্রীরা বাসে উঠতে শুরু করেছে। আমরা হেসে, হাত নেড়ে পরিবারটিকে বিদায় দিয়ে হোটেলে ফিরে আসি। একটি অদ্ভুত ভালোলাগায় মনটা ভরে যায়। ভাষা, গায়ের রং, জাতিগত পার্থক্য সব ঘুচিয়ে কখনও কখনও অল্প সময়ের জন্যে হলেও আমরা কোথাকার কোন মানুষ কত কাছাকাছি চলে আসি আরেকজনের! ওরেগনের এই পারিবারটির সঙ্গে এই জীবনে আর যে দেখা হবে না তা তো প্রায় অবধারিত। তবু সেই অবিস্মরণীয় রাতের অভিজ্ঞতা তো মিথ্যে হয়ে যাবে না!
পরদিন আমাদের দুজনের পেপারই বেশ ভালো হল। অন্যান্য কিছু গুরুত্বপূর্ণ উপস্থাপনাও শুনলাম। সন্ধ্যায় আমাদের সোসাইটির ডিনার ছিল। আবার দুজনে সুন্দর করে সাজলাম। ডিনারে গেলাম। হার্ভার্ড বিশ্ববিদ্যালয়ের প্রফেসরের কী- নোট. স্পিচ শুনলাম। খেলাম সকলের সঙ্গে। বেশ কিছু নতুন নতুন বিজ্ঞানীর সঙ্গে আলাপ হল। পরিতৃপ্ত মনে ফিরে এলাম হোটেল কক্ষে। এরই মাঝে সুযোগ পেলেই বাসায় ফোন করে সন্তান-স্বামীর খোঁজ নিয়েছি আমরা।
রাতে শুয়ে শুয়ে আমরা প্রথমবারের মতো পরস্পরের কাছে স্বীকার করি, আমাদের এই দূরে আসা, স্বামী-পুত্র-কন্যা ফেলে রেখে একান্ত নিজের জন্যে নিজেকে কিছুটা সময় দেওয়া প্রচণ্ডভাবে উপভোগ করছি আমরা। কোনও অপরাধবোধ কোনও পিছুটান নেই এতে। অচিরেই এই সিদ্ধান্তে এলাম যে নিজেদের মানসিক প্রশান্তির জন্যে, আমাদের যে একটি আলাদা অস্তিত্ব আছে— একেবারে নিজস্ব ভালোলাগা মন্দলাগার ব্যাপার রয়েছে তা বোঝার জন্যে মাঝে মাঝে এভাবে একা কোথাও আসতে হবে। অফিসের কাজে, বিজ্ঞান সম্মেলনে অথবা কেবল বেড়াতেই।
পরদিন সন্ধ্যায় ফেরার পালা। পোর্টল্যান্ড বিমানবন্দর থেকেই প্লেনে চড়ার কথা। কিন্তু এবার সবকিছুই অন্যরকম। তাই রাতে কথা বলতে বলতে আমরা হঠাৎ ঠিক করলাম আরেকটু অ্যাডভেঞ্চার করব। ভোরবেলা উঠে বাসে করে চলে যাব ওয়াশিংটন অঙ্গরাজ্যের সিয়াটল শহরে। এ প্লেনটি পোর্টল্যান্ড থেকে সিয়াটল হয়েই যায় মোবিল। ফলে পোর্টল্যান্ডের বদলে সিয়াটল থেকে আমরা প্লেন ধরব। আমার পি.এইচ.ডি-র গাইড প্রফেসর ইয়ামানাকা তখন সিয়াটল বিশ্ববিদ্যালয়ের সঙ্গে যুক্ত। মিজৌরী বিশ্ববিদ্যালয়ে থাকাকালীন তার অধীনে আমি কাজ করেছিলাম গবেষণার। ডঃ ইয়ামানাকা বহুবার যেতে বলেছেন সিয়াটল। তক্ষুনি তাঁর বাসায় ফোন করলে মিসেস ইয়ামানাকা খুব আন্তরিকতার সঙ্গে আমাদের সিয়াটল হয়ে যেতে বললেন। দুপুরে তাঁদের সঙ্গে তাঁদের প্রিয় রেস্টুরেন্টে সিয়াটলের বিখ্যাত খাবার ‘স্মোক্ড স্যামন’ (smoked salmon) খাবার আমন্ত্রণও জানালেন। আমরা সঙ্গে সঙ্গে এয়ারলাইন্সে ফোন করে টিকিটের পরিবর্তন করে নিলাম এইভাবে যে, পোর্টল্যান্ডের বদলে সিয়াটল থেকে আমরা উঠব। এতে ভাড়ার কোনও হেরফের হবে না।
পরদিন খুব ভোরে উঠে দূরপাল্লার বাসে করে উত্তরে যেতে থাকলাম। যুক্তরাষ্ট্রের একেবারে প্রান্তিক পশ্চিম সীমা বরাবর, প্রশান্ত মহাসাগরের তীর ঘেঁষে। কী অপূর্ব সুন্দর এ যাত্রা! একদিকে ধূ-ধূ সমুদ্র, অন্যদিকে সুউচ্চ পাহাড়। ওরেগন থেকে ওয়াশিংটন। প্রাকৃতিক সৌন্দর্যের তুলনা হয় না এ দেশের উত্তর-পশ্চিম অঞ্চলের। বাস স্টেশনে দাঁড়িয়ে ছিলেন ইয়ামানাকা দম্পতি। রেস্টুরেন্টে যাওয়ার আগে বহুবর্ণের গোলাপশোভিত তাঁদের বসতবাটিতে নিয়ে গেলেন। চা খেয়ে সেখান থেকে বেরিয়ে তাঁদের প্রিয় রেস্টুরেন্টে স্মোক্ড স্যামন খেয়ে সিয়াটলের ল্যান্ডমার্ক স্পেস নিডল-এর সুউচ্চ স্তম্ভের ঘূর্ণায়মান রেস্তোরাঁয় কফি পান করে যখন নীচে নেমে এলাম তখন সন্ধ্যা হয় হয়। ডঃ ও মিসেস ইয়ামানাকা আমাদের বিমানবন্দরে রেখে এলেন।
ফেরার পথে সারাটা পথ আবার চুপচাপ কেটে যায় আমাদের। আমরা ঘরে ফিরে আসি। বিমানবন্দরে স্বামী-সন্তান অপেক্ষা করছিল আমাদের জন্যে। আমরা তখন কেবল ভাবছি, আসলেই কি সত্যি- গত দুটো দিনে যা ঘটল?.আরও পরে বুঝেছি এ শুধু সত্য নয়-এ বাঁচার রসদ। সুস্থতা আর স্থিরতা রক্ষার কবচ। একান্ত নিজের জন্যে নিজেকে কিছুটা সময় দিতেই হবে। জীবনের প্রায় সবটা সময়ই তো আমরা কাটাই অন্যের পরিচর্যায়, ইচ্ছায়, খুশিতে। প্রাত্যহিক জীবনে পুরুষরা যদিও বা পায়, নারীরা একেবারেই পায় না, নিজস্ব কোনও সময়, নিজের মতো করে কাটাতে। ফলে কখনও কখনও এই দূরত্ব—এই নিভৃতির বড় প্রয়োজন হয়ে পড়ে তাদের। এই প্রয়োজনবোধ বা তা মেটানোর মধ্যে কোনও গ্লানি বা অপরাধবোধ থাকা উচিত নয়। কেউ যদি এতে স্বার্থপরতা বা উড়নচণ্ডী মনোভাবের প্রকাশ দেখতে পান, তাদের কাছে একটাই নিবেদন: এমন প্রয়োজনীয় স্বার্থপরতা আরও ব্যাপকভাবে আক্রমণ করুক সম্পূর্ণ নারীকুলকে। কেন না এ স্বার্থপরতা সুস্থতারই নামান্তর, যা একটি নারীকে উজ্জীবিত করে; জটিলতামুক্ত নির্মল আনন্দ দেয়; শক্তি, সাহস ও উৎসাহ যোগায় প্রাত্যহিক, সাংসারিক সহস্র দায়িত্ব কর্তব্য করে যেতে— নিরবধি বৈষম্যমূলক জীবনাচরণের শিকার হয়েও মাথা তুলে দাঁড়াবার সামর্থ্য অর্জন করতে।
শুধুই মুসলমান
বাবরি মসজিদ ধ্বংসের পর তিরানব্বইয়ের গোড়ার দিকে বাংলাদেশ, ভারত ও পাকিস্তান থেকে নিউইয়র্কে আগত ও বসবাসরত কিছু লোক (আমাদের মতো দু- একজন ছাড়া যারা প্রায় সকলেই বয়সে তরুণ) একটি সংগঠন তৈরি করেছিল। নাম Concerned South Asians ।
সাম্প্রদায়িকতাবিরোধী সচেতনতা তৈরি ও অসাম্প্রদায়িকতার চর্চা ও বিকাশ‍ই মূল উদ্দেশ্য। এই সংগঠন আয়োজিত বিভিন্ন অনুষ্ঠানে (নিউইয়র্কে) অন্যান্যের মধ্যে বক্তৃতা করেছেন ভারতের আসগর আলি ইঞ্জিনিয়ার ও শাবানা আজমি। জ্যাকসন হাইটসের একটি রেস্টুরেন্টে এক বাসন্তী সন্ধ্যায় আয়োজিত অনাড়ম্বর অনুষ্ঠানে সম্পূর্ণ কালো কাপড়ে আচ্ছাদিত শাবানার একটি উক্তি আজও আমার মনে গেঁথে আছে। বলেছিলেন, ‘বাবরি মসজিদ ধ্বংস ও পরবর্তীকালের দাঙ্গার সবচেয়ে বড় কুফল আমার জীবনে এই যে, এক সময় আমার একই সঙ্গে যে অনেকগুলো পরিচয় ছিল যেমন আমি একাধারে একজন সচেতন ভারতীয় নাগরিক, একজন আধুনিক নারী, একজন ফেমিনিস্ট, অভিনেত্রী, একজন সমাজসেবক, একজন এক্টিভিস্ট, একজন মুসলমান— আমার সেইসব পরিচয় রাতারাতি মুছে গিয়ে শুধু একটি পরিচয়ই অবশিষ্ট রইল আর সেটা হল আমি একজন মুসলমান। অথচ আজও আমাদের বাড়িতে আমরা উদ্দীপনা নিয়ে দেওয়ালি ও ঈদ উদযাপন করি।
শুধুই মেয়েমানুষ
একটি শিক্ষিত, কর্মজীবী, স্বাবলম্বী তরুণী ব্যক্তিগত জীবনে যে কারওর কন্যা, কারওর প্রেমিকা বা স্ত্রী বা ভগিনী, পথ চলতে গিয়ে অথবা কর্মস্থলে কিংবা একা ঘরে বা জঙ্গলে যখন কোনও অবিবেচক, কামুক অথবা মারাত্মক অপরাধীর দ্বারা ধর্ষিত হয়, তখন তার সমস্ত পরিচয় নিমেষে মুছে গিয়ে একটি পরিচয়ই বড় হয়ে ওঠে। আর সেটা হল সে একটি ‘মেয়েমানুষ’। অন্য পক্ষে সেই মেয়েটি হতেও পারে অশিক্ষিত, গ্রাম্য অথবা শহুরে; হতে পারে সে গৃহবধূ বা অবিবাহিত বালিকা; কিছু আসে যায় না তাতে। তার প্রতি সংঘটিত নির্যাতন, ধর্ষণের পরিবর্তে অ্যাসিড নিক্ষেপ, মারাত্মক মারধর অথবা গলা টিপে হত্যাও হতে পারে যদি না কারও শারীরিক ক্ষুধা অথবা যৌতুকের লোভ মেটাতে সমর্থ হয় মেয়েটি। তখনও তার আর অন্য কোনও পরিচয় থাকে না। সে শুধুই মেয়েমানুষ।
ধর্মীয় সংখ্যালঘু ও নারীসমাজ
এ উপমহাদেশে বিশাল দরিদ্র জনগোষ্ঠীকে বাদ দিলে আর যে দুটো উল্লেখযোগ্য মানব সম্প্রদায় সবচেয়ে নিপীড়িত, সবচেয়ে অসহায়, সামাজিক সকল কর্মকাণ্ডে সম্পৃক্ত থাকা সত্ত্বেও সবচেয়ে অবহেলিত, তারা নিঃসন্দেহে ধর্মীয় সংখ্যালঘু ও নারীসমাজ। আত্মসচেতনতা বৃদ্ধি ও প্রাপ্য বা ন্যায্য অধিকার আদায়ের আন্দোলনে উভয় সম্প্রদায়ই যথেষ্ট তৎপর। তবে সংখ্যায় পর্যাপ্ত হওয়ায় এবং রাষ্ট্রীয় ও সামাজিক পর্যায়ের কাঠামোগত কিছু সুযোগ-সুবিধার কারণে গত দু-দশকে নারী আন্দোলন যতটা বেগবান হতে পেরেছে, সাম্প্রদায়িকতাবিরোধী অথবা সংখ্যালঘু অধিকারের আন্দোলন ততটা এগিয়ে যেতে পারেনি। এ দেশের এনজিওসমূহও নারীর অধিকারসচেতনতা ও ক্ষমতায়নে বিগত দু যুগে অনেকটাই প্রভাব ফেলেছে; কিন্তু অসাম্প্রদায়িকতার আন্দোলনে ততটা পারেনি।
একটু গভীরভাবে ভাবতে গেলে দেখা যাবে অন্তত চারটি মৌলিক ব্যাপারে এই দুটি অবহেলিত জনগোষ্ঠীর মধ্যে যথেষ্ট মিল রয়েছে।
১. নারী ও সংখ্যালঘু উভয়েই মৌলবাদ ও সাম্প্রদায়িকতার আক্রমণের প্রধান লক্ষ্যবস্তু, যার মূলে রয়েছে কোনও ধর্মীয় উপাদান, ধর্মের অপব্যাখ্যা, অথবা শিক্ষার অভাব।
২. সংখ্যালঘু ও নারী উভয়েই সামাজিক, রাষ্ট্রীয় ও অর্থনৈতিক বৈষম্যের শিকার; সমঅধিকার ও মর্যাদা থেকে বঞ্চিত।
৩. কিছু ব্যতিক্রম ছাড়া সাধারণত সংখ্যালঘু ও নারী, প্রবলভাবে প্ররোচিত না হলে, হিংসাত্মক ও বিধ্বংসী কাজে, দাঙ্গায়, হত্যায়, নিপীড়নে অংশগ্রহণ করে না। তারা মূলত শান্তিপ্রিয় ও সহাবস্থানে বিশ্বাসী।
৪. অন্য ধর্মের প্রতি বিদ্বেষ বা জিঘাংসা প্রকাশে, বিশেষত সাম্প্রদায়িক দাঙ্গার সময়, ভিন্ন ধর্মাবলম্বীরা আক্রমণের লক্ষ্য হলেও এরই ভেতর সেই ধর্মের নারী আবার বিশেষভাবে টার্গেট।
নারী নেতৃত্ব ও নারীর অবস্থা
ভারত উপমহাদেশের মতো সর্বোচ্চ পর্যায়ে নারী নেতৃত্বের দৃষ্টান্ত পৃথিবীর যে- কোনও অঞ্চলে বিরল। ইন্দিরা গান্ধী, সোনিয়া গান্ধী, শ্রীমাভো বন্দরনায়েক, বেনজির ভুট্টো, খালেদা জিয়া, শেখ হাসিনা, চন্দ্রিকা কুমারাতুঙ্গা—এঁরা সকলেই আমাদের স্মরণকালের শীর্ষস্থানীয় রাজনৈতিক ব্যক্তিত্ব। শুধু রাজনৈতিক দলের নেত্রীই নন বা ছিলেন না তাঁরা, রাষ্ট্রপ্রধান ছিলেন অথবা আছেন। বাংলাদেশের মতো দেশেও বর্তমানে নারী প্রধানমন্ত্রী ছাড়াও সর্বজনশ্রদ্ধেয়া এককালের অগ্নিকন্যাসহ একাধিক অত্যন্ত শক্তিশালী নারী মন্ত্রী ও প্রতিমন্ত্রী হয়েছেন ও হচ্ছেন। এসব সত্ত্বেও এই অঞ্চলের নারীর অবস্থান বিশ্বের নারীকূলের মধ্যে নিকৃষ্টতম পর্যায়ে। এরাই সবচেয়ে বেশি বঞ্চনা ও নির্যাতনের শিকার (পরিসংখ্যান দিয়ে এ সত্যকে প্রতিষ্ঠিত বা মজবুত করারও আর প্রয়োজন হয় না)। “দক্ষিণ এশিয়ার মানব উন্নয়ন ‘৯৭-এর তথ্যের ওপর ভিত্তি করে আজ তাই অনেকের মনেই প্রশ্ন জেগেছে, যে দেশে একজন মহিলা রাজনৈতিক নেতা ক্ষমতার শীর্ষবিন্দুতে পৌঁছেছেন, কেমন করে সেখানকার অধিকাংশ নারী একেবারে প্রান্তিকীকরণের মুখোমুখি দাঁড়িয়ে থাকতে পারে? তা হলে এই তথ্য এটাই প্রমাণ করে যে ক্ষমতার সিঁড়ি বেয়ে ওপরে উঠে গেলে এইসব নারীনেত্রীরা তাঁদের নিজস্ব গোষ্ঠীর বিশেষ দুরবস্থার কথা আর পৃথকভাবে ভেবে দেখার সুযোগ পান না। তখন এই নারী নেতৃত্ব কি আসলে পুরুষ সংস্কৃতির প্রতিভূ হয়ে ওঠে? তা না হলে বাংলাদেশের আজকের নারী নির্যাতনের হার ও মাত্রা এমন চরম পর্যায়ে পৌঁছোবার পরও কেমন করে আমাদের নারী-মন্ত্রী, নারী-সংসদ সদস্যদের মধ্যে অন্তত একজনও এই বিশেষ ইস্যুগুলো নিয়ে চরম তোলপাড় করছেন না। এটা করলে কি দেশের সামগ্রিক উন্নয়নে অথবা তাঁদের বিশেষ পোর্টফোলিওর কাজের সঙ্গে কোনও বিরোধ বাধত? অন্তত সামাজিক সচেতনতা বৃদ্ধির প্রয়াসেও তাঁরা বছরের বিশেষ বিশেষ দিনের জনসভাগুলোতে এইসব সমস্যা নিয়ে আলোচনা করতে পারতেন। তাও করেন না তাঁরা। অথচ এ সরকার, শোনা যায়, জবাবদিহিতার সরকার। যে সত্য ও তথ্য সর্বজনবিদিত, যা ঐতিহাসিক সূত্রে পাওয়া, তার অস্তিত্ব মেনে নিয়ে, তার দায়ভার গ্রহণ করে কিছু শক্ত পদক্ষেপ নেওয়ার ঝুঁকি কেন তা হলে তারা নিতে পারছেন না?
স্থানীয় সরকার গঠনে ‘বাধ্যতামূলক মহিলাদের অংশগ্রহণের ব্যবস্থা নিঃসন্দেহে একটি শুভ পদক্ষেপ। কিন্তু একবিংশ শতাব্দীর দোরগোড়ায় দাঁড়িয়েও তারা একটি সার্বভৌম দেশে সকল নাগরিকের জন্যে প্রযোজ্য ইউনিফর্ম ফ্যামিলি কোড চালু করার সাহস পাচ্ছেন না আজও। নারী ধর্ষণ এবং নারী ও শিশু পাচারের বিরুদ্ধে কঠিন আইন প্রণয়নই যথেষ্ট নয়। প্রশাসনিক ও বিচার বিভাগীয় দুর্নীতি, ত্রুটি ও জটিলতা এড়ানোর ব্যাপারে সরকারের আরও সরাসরি হস্তক্ষেপ প্রয়োজন। প্রয়োজন নারীর নিরাপত্তা (বিশেষত গার্মেন্টসকর্মী ও গৃহপরিচারিকাদের) ও স্বাস্থ্যসেবার (বিশেষত গর্ভবতী ও স্তন্যদায়ী নারীদের) নিশ্চয়তা বিধানে সত্ত্বর কিছু কর্মসূচি গ্রহণ
নারী সংস্থাগুলোও নারীদের জন্যে, বাস্তব ও গঠনমূলক কাজ কতখানি করছে— আর কতটা করছে নিজেদের প্রচার ও সুনামের জন্যে সেটা বলা শক্ত। বিরানব্বইয়ের ডিসেম্বরে ধর্মীয় গোলযোগে নারী ধর্ষণের প্রতিবাদে মহিলা পরিষদ একটি প্রতিবাদ মিছিল বের করবে কি করবে না সে সিদ্ধান্ত নিতে নেত্রীগণের এত বেশি তর্ক-যুক্তি ও বৈঠকের প্রয়োজন হয়েছিল যে, শেষ পর্যন্ত সেই মিছিল আদৌ বের হয়েছিল কি হয়নি, আমি আজও মনে করতে পারি না। আর একটি ঘটনা। অ্যাসিডদগ্ধ নারীদের পুনর্বাসনে নিবেদিত একটি নারী সংস্থার শীর্ষনেত্রীর সঙ্গে একবার কথা বলেছিলাম। আমার পরিচিত এক বেসরকারি প্রতিষ্ঠানের কর্মকর্তা একটি অ্যাসিডদগ্ধ নারীর সামগ্রিক চিকিৎসা (প্রয়োজনে বিদেশে গিয়ে প্লাস্টিক সার্জারিসহ) ও পুনর্বাসনের সম্পূর্ণ ব্যয়ভার বহন করতে চেয়েছিলেন—পুরোপুরি গোপনে ও বেনামিতে। ওই নারী সংস্থাই মেয়েটিকে বেছে নেবে এবং তার চিকিৎসার ব্যবস্থা করবে। প্রায় ডজনখানেক ফোন নম্বর ও নাম দেওয়া সত্ত্বেও আজ পর্যন্ত সেই নারীনেত্রী এ ব্যাপারে কোনও যোগাযোগ করেননি। হয়তো অ্যাসিডদগ্ধ মেয়েটি তার সুস্থতা ও চেহারা ফিরে পেলেও ব্যবসায়িক প্রতিষ্ঠানের টাকার গন্ধে মূর্ছা যেত এ ভয়েই এটা করা হয়নি। এ ছাড়া এই আচরণের অন্য কোনও গ্রহণযোগ্য ব্যাখ্যা পাওয়া যায় না।
বুদ্ধিজীবী ও রাজনীতিবিদদের অসাম্প্রদায়িকতার চালচিত্র
অসাম্প্রদায়িকতার আন্দোলনে নেতৃত্বদানকারী আমাদের উপমহাদেশের বুদ্ধিজীবী সমাজ (মূলত পুরুষ লেখক, সাংবাদিক, পেশাজীবী) রয়েছেন আরেক চরম অবস্থানে। তাঁদের বক্তৃতায়, লেখায়, স্লোগানে কতগুলো শব্দের (জার্গন) এবং বাক্যের পুনঃ পুনঃ ও জোরালো ব্যবহারে আর সেইসঙ্গে কার্যত বা ব্যবহারিক জীবনে সেসব কোনও কিছু প্রতিফলন না ঘটাবার কারণে, এ সকল শব্দাবলী এতটাই গুরুত্ব ও ব্যঞ্জনা হারিয়ে ফেলেছে যে, আজকাল অনেক প্রগতিশীল লোকও এ গালভরা ‘মৌলবাদ’ ও ‘সাম্প্রদায়িকতা’র বিরুদ্ধে কথা শুনতে কেমন অস্বস্তি ও বিরক্তি বোধ করেন। আসলে ‘সাম্প্রদায়িক’ ও “নারী প্রগতি”র কথা বলা অনেকটা আধুনিক যুগের পোশাক ও চুলের সর্বশেষ ফ্যাশানের মতো ব্যাপার হয়ে দাঁড়িয়েছে। এরকম কিছু বাক্যাবলি না বললে আধুনিক ও শহুরে জীবনে— সাংস্কৃতিক অঙ্গনে গৃহিত হওয়ার সম্ভাবনা বুঝি কমে যায়। কিন্তু মুখে বা লেখায় প্রকাশিত এ সকল শব্দের প্রকৃত স্বরূপ, তাদের ব্যাপকত্ব, এইসব ব্যবহৃত শব্দাবলীর নির্মম শিকারদের আসল দুরবস্থা উপলব্ধি করার প্রয়োজনও কেউ বোধ করে না।
আমাদের দেশের কবি, সাহিত্যিক, সাংবাদিক ও অন্য বুদ্ধিজীবীরা বক্তৃতা ছাড়া মৌলবাদ, সাম্প্রদায়িকতা ও নারী স্বাধীনতার ব্যাপারে যদি প্রকৃতই কিছু করে থাকেন তার প্রায় সবটাই সীমিত উঁচু পর্যায়ের পরিশীলিত সংস্কৃতির বিকাশে; যেমন চারুকলায়, নৃত্যে, সঙ্গীতে, সুবেশ এবং সুন্দর প্রসাধনে সজ্জিত নারীর নান্দনিক উপস্থাপনায়, প্রদীপে, আল্পনায়, আনুষ্ঠানিকতায়, আর তাদের প্রকাশিত রচনাসম্ভারে, পুস্তকে, ক্যাসেটে, রেডিও, টেলিভিশনে। ব্যবহারিক দিক দিয়ে, দৈনন্দিন জীবনচর্চায়, সার্বক্ষণিক জীবনযুদ্ধে তার প্রতিফলন একেবারেই ঘটছে না। স্বীকার করি লেখক-কবিরা সমাজসংস্কারক নন। সমাজের অসামাঞ্জস্য, বৈপরীত্য, সমস্যা ও অন্যায়গুলোই কেবল তারা তুলে ধরবেন। এর সমাধান আনবে অন্যজনেরা। কিন্তু তারা কারা?
অপর দিকে বর্তমান গণতান্ত্রিক সরকারের আমলেও এবং বাংলাদেশের মতো দেশের মোট জনসংখ্যা এক-অষ্টমাংশের বেশি হওয়া সত্ত্বেও ধর্মীয় সংখ্যালঘুদের মধ্য থেকে একাধিক পূর্ণমন্ত্রী নেই, নেই কোনও রাষ্ট্রদূত পৃথিবীর কোথাও। যেখানে জনৈক সংখ্যালঘু আধামন্ত্রীকেও তার আসন সুরক্ষিত রাখার জন্যেই হয়তো অনর্থক জোরেজোরে প্রচার করতে হয় (এমনকী ঘরোয়া বৈঠকেও), বাংলাদেশের কোথাও সাম্প্রদায়িকতার কোনও অস্তিত্ব নেই, সেখানে সরকারের কাছে সংখ্যালঘুরা খুব বেশি কিছু আশা করতে পারে না। সংখ্যাগুরু সম্প্রদায়ের এক সময়কার প্রগতিশীল ছাত্র আন্দোলনের নেতৃত্বদানকারী মন্ত্রীও এখন ধর্মের ব্যাপারে সবচেয়ে বেশি আপসকামী— বিশেষ করে সাম্প্রদায়িকতার উৎখাতে। সংবিধানের বেশ কিছু অশুভ সংযোজন ও পরিবর্তন বাতিল করার জন্যে জাতীয় সংসদে ও মন্ত্রণালয়ে তাঁরা যথেষ্ট তৎপর থেকে সফল হলেও ধর্মীয় সংখ্যালঘুদের স্বার্থে প্রয়োজনীয় সাংবিধানিক পরিবর্তনের ব্যাপারে, যেমন ধর্মনিরপেক্ষতার পুনর্বাসনে, রাষ্ট্রধর্ম ও শত্রু সম্পত্তি আইন বাতিলের প্রসঙ্গে অথবা সরকারি নিয়োগের জন্যে সুষ্ঠু নীতিমালা প্রণয়ন ও কার্যকর করার ক্ষেত্রে, তেমন উৎসাহ দেখান না। ফলে বিকল্প পথের অনুসন্ধান একান্তই জরুরি হয়ে পড়েছে।
অসাম্প্রদায়িকতা চর্চা ও নারী আন্দোলন : যৌথ প্ৰয়াস
উপরে উল্লিখিত বিভিন্ন বিষয় বিবেচনা করলে এমন একটা ধারণা করা যায় যে, নারী আন্দোলন ও সাম্প্রদায়িকতাবিরোধী আন্দোলনকে যদি একত্রিত করে যোগ্য নেতৃত্বের হাতে ছেড়ে দেওয়া যেত, এ আন্দোলন আরও বেগবান, আরও ফলপ্রসূ হত। হয়তো এই অবহেলিত দুটি সম্প্রদায়েরই শুভ কিছু ঘটতে পারত—পারত তাদের অবস্থার উল্লেখযোগ্য পরিবর্তন ঘটাতে। এ কাজটি করা দরকার কেবল নারী ও সংখ্যালঘু স্বার্থে নয়, দেশের স্বার্থে–আপামর জনসাধারণের স্বার্থে— উপমহাদেশের অর্থনৈতিক, ভৌগোলিক ও রাষ্ট্রীয় স্থিতিশীলতা ও উন্নয়নের স্বার্থে! কিন্তু কারা নিতে পারে এ দায়িত্ব? তীক্ষ্ণ বুদ্ধিসম্পন্ন সচেতন নাগরিক, যারা এই দু- সম্প্রদায়ের প্রতি বৈষম্য ও অবিচারে প্রকৃতই সমব্যথী এবং এর প্রতিকারে গঠনমূলক ও বাস্তব কর্মসূচি গ্রহণে পুরোপুরি সৎ, নিবেদিত এবং তৎপর। এর জন্যে যে পরিমাণ চিন্তা, সময় ও পরিশ্রম দেওয়া দরকার, যে তৃণমূল পর্যায়ে এর কার্যক্রম শুরু করা প্রয়োজন, যে মৌলিক তথ্যসমূহ ঘরে ঘরে পৌঁছে দেওয়া জরুরি, তার জন্য চাই শুধু কেন্দ্রীয় নেতৃত্ব নয়-ভালো নেটওয়ার্কিংসহ এক বা একাধিক জনহিতকর সংস্থার অবদান। আমরা লক্ষ করেছি গতানুগতিক নারী সংগঠনসমূহ, বুদ্ধিজীবীবৃন্দ, রাজনীতিবিদগণ এবং সরকার এই দুটি সমস্যার ব্যাপারেই “ধরি মাছ না ছুঁই পানি” নীতিমালা মেনে চলেছেন। ফলে এর জন্যে তৃতীয় ধারার নেতৃত্ব খুঁজে বের করতে হবে—যাতে দুটো সমস্যাকেই একসঙ্গে মোকাবিলা করা যায়। তৃণমূল পর্যায়ে বাস্তব কর্মসূচির মধ্যে থাকবে :
১. নারীর ক্ষমতায়ন ও অর্থনৈতিক স্বাবলম্বিতার সঙ্গে তাদের মূল্যবোধে এই বিশ্বাস জাগ্রত করা যে, সাম্প্রদায়িকতার বিষবাষ্প ছড়িয়ে শুধু অন্য ধর্মাবলম্বীকেই নয়, নারীর সামগ্রিক উন্নয়ন, নারীর স্বার্থও খাটো করে দেখা হচ্ছে। সাম্প্রদায়িকতাজনিত সামাজিক ও অর্থনৈতিক অস্থিতিশীলতার পরিণামে নারীই হচ্ছে সবচেয়ে বেশি ক্ষতিগ্ৰস্ত।
২. নারী ও সংখ্যালঘুদের উদ্দেশ্য করে নিন্দার্থে এবং তাচ্ছিল্যের সঙ্গে উচ্চারিত ‘মেয়েমানুষ’ বা ‘মালাউন’ জাতীয় কিছু শব্দাবলীকে পুরোপুরি অকেজো ও গুরুত্বহীন করে দেওয়ার একমাত্র উপায় এগুলোর ব্যাপারে অতিরিক্ত স্পর্শকাতরতা কাটিয়ে ওঠা। শওকত ওসমান দারুণ একটা ভালো ও সাহসী কাজ করেছেন রণেশ দাশগুপ্তের মতো “মালাউন” হতে চেয়ে। এভাবেই জনসম্মুখে এগুলোর অস্তিত্ব স্বীকার করে নিয়ে, প্রয়োজনে পরস্পরকে এমনকী নিজেদেরকে ওইসব শব্দে সম্বোধন করে এগুলো সম্পর্কে সকলকে পরিপূর্ণভাবে স্পর্শকাতরতাহীন করে দিতে হবে। এর ফলে কাউকে তুচ্ছ বা অপমান করার জন্যে আড়ালে-আবডালে ওগুলো বলে কেউ আর বিজাতীয় আনন্দ পাবে না—অন্যের মনকে কলুষিত করতে উৎসাহ বোধ করবে না। পুরোপুরি ‘ডিমিস্টিফাইড’ হয়ে যাবে শব্দগুলো।
৩. সন্তান পালনে এ উপমহাদেশে আজও যেহেতু মায়ের ভূমিকার বিকল্প নেই, মায়ের মধ্যে অসাম্প্রদায়িক ও আধুনিক মূল্যবোধের যোজনা ভবিষ্যৎ নাগরিকের মানসিক বিকাশ ও জীবনবিশ্বাসে প্রতিফলিত হবে বলে আশা করা যায়।
৪. নারীরা দাঙ্গাতে প্রায় কখনওই অংশগ্রহণ করে না। কিন্তু দাঙ্গা প্রতিরোধেও তারা তেমন উল্লেখযোগ্য ভূমিকা নেয় না। সাম্প্রদায়িকতাকে যদি নারীসমাজ পুরুষতান্ত্রিক শোষণেরই একটি প্রকাশ বলে মেনে নিতে পারেন, তা হলে সাম্প্রদায়িক বৈষম্য ও দাঙ্গার সময় তারা আরও গঠনমূলক কর্মসূচি, এমনকী দুর্বার প্রতিরোধ গড়ে তুলতে সক্ষম হবেন।
৫. আর মেয়েরা যদি নিজেরা অর্থোপার্জনে সক্ষম হন, স্বাবলম্বী হন, তা হলে তাদের স্বামী, পিতা বা পুত্রকে সংখ্যালঘুর সম্পত্তি জবরদখলের মাধ্যমে সহজ পদ্ধতিতে রাতারাতি ধনী হওয়ার লোভ সংবরণ করতেও বাধা দিতে পারেন। সৎভাবে পরিশ্রমে উপার্জিত অর্থে জীবনকে সুন্দরতর করার স্পৃহা, যদি একবার দানা বাঁধে নারীকুলে, সেইসঙ্গে যদি তাদের চোখে সমাজের বাস্তব জলছবিটা পরিষ্কারভাবে ফুটিয়ে তোলা যায়, তা হলে তারা সংখ্যালঘুর সম্পত্তি বা নারীর প্রতি পুরুষদের লোলুপ দৃষ্টিকে নিজেরাই প্রতিহত করার চেষ্টা করবেন।
৬. অন্যদিকে সংখ্যালঘু সমাজও যদি উপলব্ধি করে সংখ্যায় লঘু না হওয়া নারীরাও তাদের মতোই বঞ্চিত, শোষিত ও নির্যাতিত, তা হলে তাদেরও আর আগের মতো নিজেদেরকে একমাত্র অসহায় ও সমাজচ্যুত সম্প্রদায় বলে মনে হবে না। একত্রে অধিকার আদায়ের আন্দোলনে শরিক হওয়ার সদিচ্ছা জাগবে তাদের মধ্যেও। আরও বেশি সম্পৃক্ত হবে তারা জাতীয় পর্যায়ের বিভিন্ন কর্মকাণ্ডে।
কিছুসংখ্যক কর্মঠ ও এই বিশেষ যৌথসংগ্রামে নিবেদিত নারী ও সংখ্যালঘু নারীদের নিয়ে (বিশেষ করে শাবানা আজমীর মতো সাহসী, সৎ ও দেশপ্রেমিক সংখ্যালঘু নারীদের নিয়ে) প্রথমে নিজের নিজের দেশে এবং পরে আঞ্চলিক পর্যায়ে একটি ফোরাম গঠন করতে হবে। এই ফোরাম প্রথমে পারস্পরিক মতবিনিময়ের মাধ্যমে এই অঞ্চলের নারী ও সংখ্যালঘুদের প্রধান প্রধান সমস্যা চিহ্নিত করবে, তারপর তার জন্যে আশু ও দীর্ঘমেয়াদি কিছু বাস্তব কর্মসূচি গ্রহণ করবে। এ পর্যায়ে কিছু বিশেষজ্ঞ ও সংখ্যাগুরু সম্প্রদায়ের নীতিনির্ধারকের পরামর্শ নেওয়া যেতে পারে। কিন্তু মূল সমস্যা নির্ণয়ের ক্ষেত্রে ভুক্তভোগীদের অর্থাৎ নারী ও সংখ্যালঘুদের অভিজ্ঞতাকেই সবচেয়ে বেশি মূল্য দিতে হবে—তারাই পারবে সমস্যার গভীরতা, প্রকার, ব্যাপ্তি এবং সূক্ষ্ম বঞ্চনার দিকগুলো উন্মোচন করতে। বেসরকারি অলাভজনক প্রতিষ্ঠানের মাধ্যমে বিভিন্ন কর্মসূচি বাস্তবায়িত করবে তারাই। অন্যথায় এ প্রচেষ্টা আবারও বুদ্ধিজীবীদের একাডেমিক এক্সারসাইজই হয়ে পড়বে।
কয়েকশো বছর ধরে সাম্প্রদায়িকতাবিরোধী আন্দোলনের নেতৃত্ব দিয়েছে পুরুষরা। সাম্প্রদায়িকতা উৎখাতের পরিবর্তে তাকে আরও জোরালোভাবে প্রতিষ্ঠাই করেছে এ উপমহাদেশে। সাম্প্রদায়িকতার মুখ্য বলি নারীসমাজ যদি এর নেতৃত্ব কাঁধে নেয়, হতেও পারে একদিন শাবানা আজমী আবার তার মুসলমান পরিচয় ছাড়াও অন্য সকল পরিচয় ফিরে পাবেন— যে পরিচয়গুলো তিনি চেষ্টা করে, পরিশ্রম করে, শিক্ষা ও অনুশীলনের মাধ্যমে অর্জন করেছেন— নেহাত প্রাকৃতিক কারণে উত্তরাধিকারী হননি। আমরা সে আশাই করব।
নারীর যৌনতাকে নিয়ে পুরুষের বড় ভয়। ভয় নানা কারণে। প্রথমত নারীর যৌন আবেদন, তার শরীরের বিভিন্ন যৌন অনুষঙ্গ যতটা দৃশ্যমান, যতটা বিস্তৃত ও প্রচ্ছন্ন, পুরুষের তা নয়। নারীর স্তন, নিতস্ব, ওষ্ঠদ্বয় পুরুষদের প্রতিনিয়ত উন্মনা করে, উত্তেজিত করে, আকর্ষিত করে। এর থেকে নিস্তার পেতে এবং নারীকে ভোগের সামগ্রী ছাড়া অন্য কিছু ভাবার যৌক্তিকতা মনে ধারণ করতে পুরুষ বরাবরই আশা করেছে নারী তার যৌন আবেদনকে সবসময় পাহারা দেবে, লুকিয়ে রাখবে। এটা সম্পূর্ণই তার একক দায়িত্ব। নারীর যৌন আবেদনে পুরুষ যেন অবুঝ শিশুর মতোই সম্পূর্ণ অসহায় ও অন্ধ। দ্বিতীয়ত পুরুষ তার শারীরিক শক্তি, টেস্টোস্টারন হরমোন ও সবল মাংসপেশির জোরে যৌনতার ব্যাপারে বরবারই থাকে এক ভিন্ন অবস্থানে। প্রাণিজগতের অন্যান্য জীবের মতোই যৌনতার ক্ষেত্রে পুরুষদের দৃষ্টিভঙ্গি, ভাবপ্রকাশ আচরণ ও ভূমিকা নারীর চেয়ে সম্পূর্ণ আলাদা। নারীকে চিরাচরিতভাবে পুরুষ তার বিশেষ ও তীব্র এক ধরনের আনন্দের উৎস বলেই বিবেচনা করে এসেছে। অথচ এ বিষয়ে নারীর আগ্রহ, মতামত বা চাহিদার ব্যাপারে সে থেকেছে পুরোপুরি উদাসীন। যৌন উদ্যোগ ও আচরণে পুরুষ তাই সক্রিয় ও অগ্রণী। নারীকে থাকতে হয়েছে নীরব, প্যাসিভ সহযোগী হয়ে। তৃতীয়ত, পিতৃতান্ত্রিক সমাজে পুরুষই যেহেতু সবকিছুর কর্ণধার, সর্বক্ষমতা ও সম্পদের অধিকারী, সর্ববিষয়ের সিদ্ধান্তদাতা, নারীকেও সে তার অন্যান্য সম্পদের মতোই নিয়ন্ত্রণ করতে চেয়েছে। আর সেজন্যই বিভিন্ন সমাজে কালে কালে নারীর বিরুদ্ধে বহু অনিয়ম, বিকৃতি, নিষ্ঠুরতা, দৈহিক পীড়ন ও নারীদেহ বিকলাঙ্গ করার উদাহরণ রয়েছে।
রক্ষণশীল সমাজে একটি মেয়েকে যখন একটি পুরুষ নিজের ভোগের জন্য নির্বাচন করবে, সে-মেয়েটিকে হতে হবে ফুটন্ত ফুলের মতো পবিত্র, অনাঘ্রাত আছোঁয়া। একবার গ্রহণ করার পরও তার একনিষ্ঠ কর্তৃত্ব যাতে মেয়েটির ওপর বজায় থাকে তার নিশ্চয়তায় একেক সমাজে একেক ধরনের বাড়তি সংযোজন, বর্জন বা বিকৃতি হয়েছে নারীদেহে। পুরুষের সেই বহুবিধ দাবি পূরণ করতে কোনো কোনো সমাজে আজও বিভিন্ন ধরনের সম্পূর্ণ অপ্রয়োজনীয় ও ভয়াবহ অস্ত্রোপচার করা হয় নারীর যৌন অঙ্গপ্রত্যঙ্গে। সমাজের, বিশেষ করে পুরুষের, প্রত্যাশা পূরণ করতে কখনো নারী করে তা স্বেচ্ছায়, কখনো পরিবারের মুখ রক্ষা করতে, কখনো সমূহ মৃত্যুর হাত থেকে অব্যাহতি পেতে। নিচে সংক্ষেপে এরকম দুটি অনর্থক অস্ত্রোপচারের উল্লেখ করা হলো। সমাজের অযৌক্তিক রীতিনীতি, প্রত্যাশার চাপে পড়ে নারীর শরীর কীভাবে ছিন্নবিচ্ছিন্ন হচ্ছে, তারই দলিল এই অস্ত্রোপচার। (যদিও এ ধরনের রীতি আমাদের দেশে চালু নেই, তবুও আফ্রিকা এবং আরব দেশের মেয়েদের সামগ্রিক অবস্থান বোঝার জন্য এ তথ্য সাহায্য করতে পারে)।
১. মেয়েদের খৎনা : আফ্রিকার বিভিন্ন দেশে এবং কোনো কোনো আরবীয় অঞ্চলে মেয়েদের মধ্যে খত্না করাবার রেওয়াজ রয়েছে। এ পদ্ধতিতে একটি মেয়ে শিশু বা কিশোরীর যোনির বহিরাঙ্গে অস্ত্রোপচারের মাধ্যমে ক্লাইটরিস ও তার আশপাশের অংশবিশেষ পুরোপুরি বা আধাআধি কেটে ফেলে দেওয়া হয়। এটি একটি সামাজিক নিয়মে পরিণত হলেও এর উৎস এবং কারণ সম্পর্কে যথেষ্ট বিতর্ক রয়েছে। জর্ডান বলে এক বিজ্ঞানী এক সময় প্রচার করেছিলেন, ছেলেদের খত্নার মতোই এটি মুসলমান ধর্মের গৃহীত একটি পদ্ধতি। তাঁর মতে ইসলামের আবির্ভাবের সময় থেকে এই নিয়ম প্রচলিত। কিন্তু পরবর্তীকালে গডউইন মেনিরু এবং অন্যান্য বিজ্ঞানী ও চিকিৎসক একমত হয়েছেন যে, এ রীতির উৎপত্তিকে কোনো বিশেষ ধর্ম, বর্ণ, দেশ বা সমাজের সঙ্গে সম্পৃক্ত করা যায় না। ইসলামের আবির্ভাবের অনেক আগে থেকেই এর প্রচলন ছিল এবং যেসব জায়গায় ইসলাম প্রচার হয় নি সেসব অনেক জায়গাতেও এ রীতি বহাল রয়েছে। নাইজেরিয়া ও সোমালিয়ায় এর প্রচলন সবচেয়ে বেশি। এ পদ্ধতি সংযোজনের কারণ ব্যাখ্যা করতে গিয়ে বিজ্ঞানীরা মনে করেন, মেয়েরা যাতে যৌনানন্দ ভোগ করতে না পারে এ জন্যই এ পদ্ধতির উৎপত্তি ঘটেছিল। যৌন-আস্বাদ গ্রহণ করতে সক্ষম নারী যদি অন্য পুরুষে মনোযোগ স্থাপন করে, এ আশঙ্কায় সমাজ তাকে নিশ্চিত বেঁধে দিতে চেয়েছে তার দায়িত্ব বা কর্তৃত্ব গ্রহণকারী কোনো পুরুষের সঙ্গে। আফ্রিকার ২৮টি দেশে এই ভয়াবহ ও নিষ্ঠুর রীতিটি চালু রয়েছে। প্রায় বিশ লাখ নারীকে প্রতি বছর এই অমানবিক অস্ত্রোপচারের শিকার হতে হয়। বহু আন্তর্জাতিক নারীসংস্থা, চিকিৎসক সমিতি, সামাজিক সংগঠন, সামাজিক সংগঠন, সংবাদমাধ্যমের সমালোচনাকে বৃদ্ধাঙ্গুলি দেখিয়ে মেয়েদের ওপর এই খত্না পুরোদমে চলছে বহু দেশে। ১৯৯৪ সালে কায়রোতে অনুষ্ঠিত আইসিপিডি সম্মেলনে মেয়েদের খত্নাকে মানুষের মৌলিক অধিকার হরণ ও ভয়ঙ্কর বলে অভিহিত করে সত্ত্বর এর পরিসমাপ্তি দাবি করা হয়েছে। এই ভয়াবহ পদ্ধতি প্রয়োগে শুধু যে মেয়েরা যৌন আনন্দ গ্রহণ করতে অসমর্থ হচ্ছে অথবা তীব্র ব্যথা বা অন্য জটিলতায় সহজ যৌন জীবনযাপন করতে বাধাগ্রস্ত হচ্ছে তাই নয়, এই অস্ত্রোপচারের ফলে অতিরিক্ত রক্তপাত বা সংক্রামক রোগের ছড়াছড়িতে অনেক মেয়ে মারাও যায় বা সারাজীবনের জন্য পঙ্গু বা কর্মে অনুপযোগী হয়ে পড়ে। গর্ভাবস্থায় চিকিৎসা সেবা পেতেও তাদের অসুবিধা হয়। প্রসবকালীন বিভিন্ন রকম সমস্যাও দেখা দেয়। আমেরিকার বিখ্যাত জার্নাল ‘আমেরিকান জার্নাল অফ অবস্ট্রেটিক্স অ্যান্ড গাইনোকলজি’তে এ ধরনের বেশকিছু কেস স্টাডি দেওয়া হয়েছে। আফ্রিকা থেকে আমেরিকায় আগত ইমিগ্রেন্টদের প্রসবকালীন অনেক জটিলতার মধ্যে অন্যতম হলো সিজারিয়ান সেকশনের প্রকোপ। মেয়েদের খৎনা এর জন্যে বিশেষভাবে দায়ী। ডাক্তারদের মতে, এই খত্নার ফলে মেয়েদের গোপনাঙ্গের মাংসপেশী এমন খাবলা খাবলা করে উপড়ে ফেলা হয় যে, অবশিষ্ট অংশ একটির সঙ্গে আরেকটি বেখাপ্পাভাবে জোড়া লেগে যৌনাঙ্গের এক বীভৎস চেহারা নেয় এবং তা তার স্বাভাবিক ও প্রাকৃতিক কার্যকলাপে বাধা দেয়। ডাক্তারদের জন্যে গর্ভাবস্থায় সন্তানের অবস্থান যাচাই করার মতো পরিবেশও সেখানে আর থাকে না। একটি প্রতিবেদনে দেখা গেছে, ছত্রিশ বছর বয়স্ক এক সুদানিজ মহিলা আমেরিকার ডাক্তারের কাছে এসেছিলেন তার তৃতীয় সন্তান জন্মবার আগে। তার আগের দুটো সন্তান সিজারিয়ান পদ্ধতিতে সুদানেই হয়েছে এবং এ জন্য শ্বশুর-শাশুড়ির কাছে যথেষ্ট গালমন্দ খেতে হয়েছে বউটিকে। তাদের ধারণা, তাদের পুত্রবধূ অত্যন্ত দুর্বল মানসিকতার মানুষ, তাই স্বাভাবিক প্রসব ঘটে নি। এবার সে তাই আগেভাগেই চলে এসেছে আমেরিকা, যোনিপথে প্রসবের আশায়। ডাক্তারা তো তার যৌনাঙ্গ দেখে হতবাক। প্রসব করাবেন কী, একে পরীক্ষা করাও তো দুষ্কর। ডক্টর বেকার মহিলার ওপর আরেকবার অস্ত্রোচার করে তার স্কার টিস্যুগুলোকে আস্তে আস্তে সরিয়ে অভ্যন্তরীণ পরীক্ষা ও সন্তান প্রসবের ব্যবস্থা করেন। যথাসময়ে তার একটি সুস্থ সন্তান জন্ম নেয় যোনিপথে।
কিন্তু আফ্রিকার কোনো কোনো গ্রামাঞ্চলে যেখানে স্বাস্থ্যসেবার ব্যবস্থা আমাদের দেশের মতো বা তার চেয়েও খারাপ, সেখানে কত মা না জানি শুধু খত্নার মতো এ অনর্থক অস্ত্রোপচারের কারণে মৃত্যুবরণ করেন। প্রসবপথ এলোপাথাড়ি স্কার টিস্যু দিয়ে দুর্গম হওয়ায় স্বাভাবিক প্রসব অনেক সময় দুরূহ হয়ে পড়ে। অথচ যথাসময়ে সিজারিয়ান করাও সব সময় হয়ে ওঠে না। এ জন্যও হয়তো অনেকে মারা যান। নাইজেরিয়ান ইবো, গোষ্ঠীর মধ্যে ৪৫ বছরের ঊর্ধ্বে মহিলাদের সবারই খৎনা করা রয়েছে। ছয় বছরের নিচে মেয়েদের মধ্যে এর হার ১৬.৫%। শতকরা ২০ জন মেয়ে এই অস্ত্রোপচারের ফলে কোনো না কোনো মারাত্মক জটিলতার শিকার হচ্ছে। তবু আজও আন্তর্জাতিক তীব্র বিরোধতার মুখেও দু ডজনের বেশি দেশে এ অমানবিক রীতি চালু রয়েছে।
২. সতীচ্ছদ মেরামত করার অস্ত্রোপচার : গত কিছুদিন ধরে মিসরের এক অন্যতম প্রধান ব্যবসা হলো সতীচ্ছদ মেরামত করার অস্ত্রোপচারের সেবাদান। আরব দেশগুলো থেকে বহু নারী আসে এখানে এ জরুরি কাজটি সেরে নিতে। বিয়ের রাতে রক্তে ভেজা চাদর না দেখাতে পারলে বিয়ের লগ্নে বধূর কুমারীত্ব প্রমাণিত হয় না এখানে। একবিংশ শতাব্দীর গোড়ায় দাঁড়িয়েও এই অতি প্রাগৈতিহাসিক রীতিটি চালু রয়েছে ওসব দেশে। বিয়ের সময় মেয়ে কুমারী ছিল না, এ সত্য উদ্ঘাটন হলে পরিবারের মাথা শুধু হেঁট হয়ে যায় না, এ বিশাল পারিবারিক লজ্জা ও অপমানের প্রায়শ্চিত্ত করতে এবং অবশিষ্ট পারিবারিক সদস্যের সামাজিক গ্রহণযোগ্যতার স্বার্থে অনেক ক্ষেত্রেই ব্যভিচারী সদ্য বিবাহিত মেয়েটিকে তার ভাই বা বাবা নিজ হাতে খুন করেন। কখনো কখনো জেলে যাবার ঝুঁকি নিয়েও সমাজের প্রত্যাশা পূরণে তারা সেটা করেন। তাই অকুমারীটি কুমারী সাজার জন্য যদি সতীচ্ছদ জোড়া লাগাবার আশায় দেশান্তরে ছোটে, অবাক হবার কিছু নেই। মিসরে মেডিক্যাল এসোসিয়েশন তাদের সদস্যদের এ ধরনের অস্ত্রোপচার করতে বারণ করেছে। কেননা ডাক্তারি শাস্ত্রমতে এটি অনৈতিক এবং অপ্রয়োজনীয়। মিসরের স্বনামধন্য আল আজহার বিশ্ববিদ্যালয় এ ধরনের অপারেশনের বিরোধিতা করেছে। কেননা এটা ‘পরিপূর্ণ ঠকানো বা ‘বাটপাড়ি করা’। কিন্তু আসল কথা হলো, এই অস্ত্রোপচার চালু হবার পর আরব দেশে পূর্বে উল্লিখিত ‘পবিত্রতার জন্যে খুনের’ পরিমাণ ৮০% কমে গেছে। এই অস্ত্রোপচারের সময় সার্জন ছিঁড়ে যাওয়া সতীচ্ছদের বাকি অংশ টেনে এনে সম্পূর্ণটা আবার জুড়ে দেন। সেইসঙ্গে কোনো কোনো ক্ষেত্রে একটি টকটকে লাল রং ভর্তি ক্যাপসুলও ঢুকিয়ে দেন যোনিপথে যা প্ৰথম সহবাসে সহজেই ফেটে গিয়ে রক্ত হয়ে ঝরে পড়বে। স্বামী সেই রক্তে ভেজা রুমাল বা বিছানার চাদর গর্বের সঙ্গে বাসরঘরের বাইরে অপেক্ষারত কৌতূহলী গ্রামবাসীদের হাতে ছুঁড়ে মারবেন। কুমারীত্বের পরীক্ষায় পাস করে যাবে মেয়েটি।
একটি নিবন্ধে জানা গেছে, এ ধরনের সার্জারির চাহিদা মিসরের গ্রামের মেয়েদের মধ্যেও কম নয়। সামিয়া সালাত বলে এক মিসরীয় ডাক্তার জানিয়েছেন, তাঁর এক গ্রামের রোগী বিয়ের পরও দীর্ঘদিন স্বামী সহবাস থেকে বিরত থেকেছেন স্রেফ পাগল সেজে থেকে। আসলে রোগীটি অপেক্ষা করছিলেন একটা সুযোগের জন্য, সেই ফাঁকে এসে তিনি এই জরুরি অস্ত্রোপচারটি করিয়ে নিতে পারবেন।
এই বিশেষ সার্জারি নিয়ে গত কয়েক বছর ধরে পশ্চিমা জগতে অনেক তর্ক- বিতর্ক, তোলপাড় চলছে। প্রশ্ন উঠেছে আমেরিকা বা হল্যান্ডের মতো দেশে এ ধরনের অপ্রয়োজনীয় একটি অস্ত্রোপচার সার্জনরা করবেন কি না। এটা করা আদৌ ন্যায়সঙ্গত কি না। অথচ আরব দেশের দ্বিতীয় প্রজন্মের অধিবাসীরা যারা পাশ্চাত্যের বিভিন্ন দেশে জীবনযাত্রার প্রতিপদে সাংস্কৃতিক দ্বন্দ্বে ভুগছেন, তাদের শারীরিক, মানসিক এবং সামাজিক জীবনের কথা চিন্তা করে তাদের এ অনুরোধ উপেক্ষা করাও কতটা যুক্তিসঙ্গত হবে সেটাও ভেবে দেখা দরকার। নৈতিকতার প্রশ্নে ডাক্তার সমাজ দ্বিধাবিভক্ত। যাঁরা এই ঐচ্ছিক অস্ত্রোপচারের বিরোধিতা করেন তাঁরা বলেন, এটি সুচিন্তিতভাবে লোক ঠকানো। যা সঠিক নয়, সত্য নয় সেটা প্রমাণ করতে এবং অন্যকে ধোঁকা দিতে চিকিৎসক সমাজ এগিয়ে আসতে পারে না। অন্য দল যাঁরা এই অস্ত্রোপচারের প্রতি সমব্যথী তাঁরা বলেন, ডাক্তারের প্রধান দায়বদ্ধতা ও কর্তব্য তার রোগীর প্রতি। সেটা শুধু তার শারীরিক সুস্থতার ব্যাপারে নয়, মানসিক প্রশান্তি ও কল্যাণের জন্যও বটে। রোগী যদি চায় অথবা তার জীবনের মান উন্নয়নে, বিশেষ করে তার জীবন রক্ষায়, এ অস্ত্রোপচার যদি সহায়তা করে, এটা অবশ্যই করা দরকার।
এ প্রসঙ্গে আরো একটা তথ্য দিয়ে রাখা ভালো। যেসব মেয়ে এ বিশেষ সার্জারির জন্য সার্জনদের কাছে আসেন, তাঁদের ৫০% বলেছেন, তাঁদের কুমারীত্বের অবসান ঘটেছে ধর্ষণের মাধ্যমে এবং তার অধিকাংশই ঘটেছে পারিবারিক সদস্যের দ্বারা। ডাক্তাররা এর সত্যতা বিচার করতে পারেন নি। ব্রিটিশ জার্নাল অফ মেডিসিনের সূত্র ধরে জানা যায়, যদি কিছু কিছু মেয়ে এ ব্যাপারে মিথ্যা বলেও থাকে, তবু কিশোরী ও বালিকাদের ওপর এ ধরনের বলাৎকারের ধর্ষণ ঘটনা রক্ষণশীল সমাজে বা পরিবারে হয়তো যথেষ্টই বিদ্যমান। এ ব্যাপারটিও আরো তলিয়ে দেখা দরকার। এ বালিকাদের আত্মরক্ষার উপায় ও কৌশল শেখানোই উচিত অভিভাবকের প্রধান কাজ। হয়তো অনেক সতীচ্ছদই অক্ষত থেকে যেতে পারে তা হলে।
সবশেষে ডাক্তারদের অভিমত—সতীচ্ছদ মেরামত নয়, ব্যক্তিমানসিকতার পরিবর্তন এবং সমাজ-বাস্তবতাকে মেনে নেওয়ার ক্ষমতা অর্জনই এর সমাধান। শিক্ষার প্রসার ও সচেতনতা বৃদ্ধির বিভিন্ন প্রয়াসেই তা সম্ভব। সেইসঙ্গে এটাও মনে রাখতে হবে যে, সতীচ্ছদ শুধু যৌনমিলনের কারণেই ছিঁড়ে যায় না, খেলা, দৌড়ঝাঁপ, ট্যাম্পন ব্যবহারেও তা ঘটতে পারে। কোনো কোনো ক্ষেত্রে আপনাআপনিও তা ছিঁড়ে যেতে পারে। এই বিশেষ পর্দাটির অস্তিত্ব আছে বলেই নারীকে তার কুমারীত্বের অগ্নিপরীক্ষা পার হয়ে একজনের জীবনসঙ্গী হতে হবে, এর কোনো মানে হয় না। একইরকমভাবে কিন্তু কোনো পরীক্ষা পুরুষকে দিতে হয় না। শত নারীর সঙ্গসুখ উপভোগ করেও পরিপূর্ণ কুমার সেজে অনায়াসে বিয়ের পিঁড়িতে বসতে পারে সে। কোনো চিহ্নই থাকে না। অথচ অবিশ্বাস্য হলেও সত্য, মানুষ হিসেবে, জীবনসঙ্গী হিসেবে একজন নারীর মূল্যায়নে বা নির্বাচনে কুমারীত্বকে আজো দুঃখজনকভাবে প্রধান বিবেচনায় রাখা হয়।
এ দুটি অস্ত্রোপচার ছাড়াও নারীদেহে প্রতিদিন বহু অপ্রয়োজনীয় সার্জারি করা হচ্ছে। অনবরত চলছে প্রত্যঙ্গচ্ছেদ। নিরাপদ মাতৃত্বের নামে কত যে অপ্রয়োজনীয় সিজারিয়ান করা হচ্ছে জগৎজুড়ে, তার হিসেব নেই। অর্থের লোভে ও মানুষের সন্তানের ব্যাপারে দুর্বলতা (বিশেষ করে অনেক সাধ্যসাধনার পর যে শিশুর জন্ম) ও অহেতুক ভয়কে পুঁজি করে পৃথিবীজোড়া এক বিশাল ব্যবসায় লিপ্ত হয়ে পড়েছে স্বাস্থ্যব্যবস্থা। অথচ যাদের সত্যিকার অর্থেই প্রয়োজন সিজারিয়ান, যাদের অবস্থা এই অপারেশন ছাড়া মরণাপন্ন, তারা কিন্তু অনেকেই পাচ্ছে না এই প্রয়োজনীয় স্বাস্থ্যসেবা। সিজারিয়ান সেকসনের পুরো ব্যাপারটাকেই ইচ্ছাকৃতভাবে রহস্যাবৃত (মিস্টিক) করে রাখা হয়েছে। কোনো কোনো নারী তার এই অক্ষমতাকে (যোনিপথে প্রসবে ব্যর্থতা) নিয়ে গর্ববোধও করে। তার কাছে মনে হয় তার তারুণ্য ও যৌন আবেদনের প্রতীকই এই সিজারিয়ান। আসলে এটা অনেকেই জানেন না যে শরীরের কাঠামোগত কারণে সিজারিয়ানের প্রয়োজনীয়তা হয় খুবই কম। বেশিরভাগ সময়েই এটা হয় শেষ মুহূর্তে শিশুর অবস্থান পরিবর্তনের কারণে অথবা অন্য কোনো জটিলতার আবির্ভাবে। আর কাঠামোগত কারণে যখন সেটা হয়ও, প্রধানত তা হয় পেলভিক হাড়ের গড়নের জন্যে— মাংসল কোনো অঙ্গের যেমন জরায়ু বা যোনির ইলাসটিসিটি বা অন্য কোনো গুণাগুণের জন্যে নয়। একবার সিজারিয়ানে বাচ্চা প্রসব করলে পরবর্তী প্রসবেও সেভাবেই তা ঘটতে হবে, ডাক্তারদের এককালের এই মতামতকেও আর গ্রাহ্য করা যাচ্ছে না। পশ্চিমের দেশগুলোতে এখন দ্বিতীয় বা তৃতীয় সন্তানকেও স্বাভাবিকভাবে প্রসব করানো হয়, প্রথম বা দ্বিতীয় সন্তান সিজারিয়ানে হওয়া সত্ত্বেও। এদেশেও এই ধরনের মনোভাব ও চর্চা প্রসার পাবে বলে আমরা আশা করব। প্রয়োজনে সিজারিয়ান অপারেশন জীবনরক্ষাকারী একটি পদক্ষেপ। সেটা সেভাবেই সংরক্ষিত থাক। ব্যথাহীন প্রসব, প্রসব-প্রস্তুতিপর্বের সুবিধে এবং ডাক্তার বা ক্লিনিকের আর্থিক লাভ যেন এর কারণ না হয়ে দাঁড়ায়। অযথা একটি নারীর দেহেও যেন কখনো অস্ত্রোপচার না ঘটে, বিশেষ করে স্বাভাবিক ও প্রাকৃতিক প্রক্রিয়ায় তার পরিহার সম্ভব হলে।
এ ছাড়া কথায় কথায় হিস্টারেক্টমি (জরায়ু ফেলে দেওয়া), জোর করে স্টেরিলাইজেশন (বন্ধ্যাত্বকরণ), অপ্রয়োজনীয় এপিসিওটমি (প্রসবের সময় যোনি ও মলদ্বারের মাঝখানটা কেটে ফেলে সন্তান প্রসবের সহায়তা করা), স্তনক্যান্সারে ক্যান্সারের অংশটুকুর পরিবর্তে প্রায় সর্বদাই পূর্ণ মাস্টেক্টোমি (স্তন ফেলে দেওয়া নিত্যনৈমিত্তিক ঘটনা। বিশেষ করে নারী যদি যৌবনাতিক্রান্ত হয়, তার সন্তান ধারণের প্রয়োজনীয়তা যদি আর না থাকে, তাহলে তার শরীরের এই বিশেষ দুটি প্রত্যঙ্গ অর্থাৎ স্তন ও জরায়ু যেন গুরুত্বহীন হয়ে পড়ে সমাজের চোখে। শুধু শারীরিক ব্যথা, অস্বাচ্ছন্দ্যই নয়, জরায়ুহীন বা স্তনহীন একটি নারী যে প্রবল মানসিক যন্ত্রণার ভেতর বসবাস করে তার খবর কে রাখে? ভাবখানা এমন যে নারীদেহ যদি কেবল সন্তান বানাবার যন্ত্র ও সন্তানের খাদ্য যোগাবার বস্তু না হয়ে থাকে, তাহলে তা শুধুই পুরুষের আনন্দ যোগাবার রসদ। প্রৌঢ়া ও বৃদ্ধা নারী যেহেতু পুরুষের নজর কাড়তে ততটা সফল নয়, তার এই প্রত্যঙ্গগুলো তাই তখন মূল্যহীন ও অবহেলিত হয়ে পড়ে সমাজের চোখে। অনেক নারীই তার জীবনচক্রের এই স্বাভাবিক গতিকে, ধীরে ধীরে বার্ধক্যের দিকে এগুনোকে মানতে পারে না। কোনো কোনো নারী আবার তার ওপর পুরুষ- আরোপিত সেই বিশেষ ভূমিকায় নিজেকে সম্পূর্ণ উৎসর্গীকৃত করে স্তন উত্তোলন ও বর্ধনে চামড়া কেটে বুকের ভেতর সিলিকা জেলের ব্যাগও ঢুকাচ্ছে, একটি সম্পূর্ণ অপ্রয়োজনীয় ও মারাত্মক (সিলিকা জেল শরীরে শোষিত হয়ে বিরূপ প্রতিক্রিয়া করতে পারে) অস্ত্রোপচারের মাধ্যমে।
শেষ হোক নারীদেহের ওপর অমানবিক, অপ্রয়োজনীয় এ ধরনের সকল উৎপাত।
নিভৃতি আর একাকিত্বের প্রধান পার্থক্য বোধহয় প্রথমটি পরিবেশগত, দ্বিতীয়টি মনোজাগতিক। প্রথমটি স্বেচ্ছাকৃত, পরেরটি আরোপিত। আগেরটি বাঞ্ছিত, অন্যটি অনাকাঙ্ক্ষিত। প্রথমটি মানুষকে উজ্জীবিত করে, দ্বিতীয়টি করে ক্লান্ত— পরাস্ত।
নিভৃতি
জীবন ও সংসারের প্রাত্যহিক কোলাহল, দাবিদাওয়া, কর্তব্য মিটিয়ে প্রতিটি মানুষ কখনও কখনও নিজের জন্যে নিভৃতি খোঁজে। এক একটি দুর্লভ মুহূর্তে নিজের মুখোমুখি এসে দাঁড়ায় সে। একটি একটি করে সকল মুখোশ, প্রসাধন, পরিধেয় খুলে নিজেকে তন্নতন্ন করে দেখে। আত্ম-আবিষ্কারের চেষ্টা করে। কোনও প্রবোধ, ছলনা, চাতুরী, কোনও অভিনয় নয়- নিজের একান্ত আয়নায় নিজের প্রতিচ্ছবি দেখা কেবল। জগৎজীবনে যতগুলো ভূমিকা পালন করে সে, সব ভুলে নিজের আসল রূপটা দৃশ্যমান হয় তখন। অথবা পরিপূর্ণ রূপ তখনও প্রকাশ পায় না। পায় সেই মুহূর্তের বাস্তবতা— সত্তার খণ্ডাংশ।
কখনও কখনও অবশ্য সে নিভৃতি এতটা অন্তর্গত, এতটা ব্যাপক অথবা এতটা গভীরে পৌঁছোয় না। তখনও মানুষ চারপাশের লোকজন, হইহুল্লোড় পাশ কাটিয়ে কেবল একটু একা সময় কাটাতেই পছন্দ করে। আত্মোপলব্ধি, আত্ম-অবলোকন বা আত্ম-আবিষ্কারের জন্যে নয়, শুধু নিজের শ্রান্তি ঘুচাতে— নিজেকে সজীব করতে— বিশ্রাম নিতে। প্রকার যা-ই হোক, নিভৃতির প্রয়োজন বড় বেশি অস্বীকৃতি আমাদের সমাজে। ভালোবাসার নামে, আন্তরিকতার দোহাই দিয়ে, কর্তব্য-দায়িত্ব মেটাতে অথবা খেয়াল বা নজর রাখার অজুহাতে আমাদের সমাজে অন্যের প্রাইভেসিতে বড়-বেশি হস্তক্ষেপ করে ফেলি আমরা। এটা করে কখনও কখনও নিজেদের ওপরও বেশি ঝক্কিঝামেলা নেওয়া হয়, যার জন্যে করা হয় তাকেও উত্যক্ত করা হয়। কিন্তু একটা অদ্ভুত গোলকধাঁধার ভেতর পড়ে যাওয়ার ফলে এর থেকে যেন মুক্তি নেই আমাদের। যেমন ধরুন কারও অসুখ হল বা কারও পা ভাঙল। যারা সত্যিকার অর্থেই তার জীবনের কাছাকাছি—ব্যক্তিগতভাবে বা কর্মোপলক্ষে—তারা এল তাকে দেখতে, গল্পসল্প করল। ভালো কথা। কিন্তু আমাদের সমাজে পরিচিত সকলেই যেন আশা করে অসুখের খবর পেলেই ছুটে যেতে হবে দেখতে। যত ব্যস্ততাই থাকুক। যার অসুখ সেও তাই মনকে সেভাবেই তৈরি রাখে অহরহ লোক আসবে। বাড়ির সকলকেও সেরকম প্রস্তুতি নিতে হয়। রোগীর সেবা-শুশ্রুষা ছাড়াও অতিথি আপ্যায়ন একটা বড় কর্তব্য হয়ে দাঁড়ায় তখন।
সবচেয়ে ভয়ঙ্কর ব্যাপার হল ইনটেনসিভ কেয়ার ইউনিটে অথবা জরুরি অস্ত্রোপচারের পরে মরণাপন্ন রোগীকেও রেহাই দেয় না কেউ। নিজেদের বাহবা দিতে অসুস্থ ব্যক্তির জীবনের ঝুঁকি নিতেও পিছপা হয় না তারা। অথচ অনেকেই বোঝে না, রোগীর মঙ্গলের জন্য, তার নিরাপত্তার খাতিরেই তাকে হয়তো একা থাকতে দেওয়া দরকার। রোগী বা তার আত্মীয়স্বজনের জন্যে সত্যিকার অর্থেই যদি কিছু করার ইচ্ছে থাকে, সেটা অন্যভাবেও করা যায়। সাক্ষাৎ দিয়েই নয় কেবল। ছোট বাচ্চাটাকে ঘরে এনে রেখে, যাতে তার মা রোগীর সেবা করতে পারে। ঘনিষ্ঠ আত্মীয়দের জন্যে রান্না করে, বাজার করে, তাদের অফিস, বিল বা ব্যাঙ্ক সংক্রান্ত ছোটখাটো কাজ করে দিয়ে।
শুধু অসুস্থ সময়ের কথা নয়, মৃত ব্যক্তির বাড়িতে আত্মীয়স্বজনের দলে দলে গিয়ে শোকপ্রকাশ সবসময় বাঞ্ছিত কি না সেটাও যাচাই করা দরকার। কেউ কেউ চাইতেই পারে তাদের শোক, দুঃখ বা রোগভোগের সময়টা নিরালায় একান্তে কাটাতে। এমন মানুষও রয়েছে, যারা সত্যিকার অর্থেই সংকোচ বোধ করে তার শরীরের জরা নিয়ে বা ব্যক্তিগত দুর্ভোগে লোকজনের অতিশয় দুশ্চিন্তা বা.মনোযোগে। তাদের সেই নিভৃতি, তাদের সেই ইচ্ছার স্বীকৃতি দেওয়া দরকার।
আমার মনে আছে—ষোলো বছরের এক ফুটফুটে মেয়ে, দোলা, ক্যান্সারের ভয়াবহ আক্রমণ ও কিমোথেরাপির প্রতিক্রিয়ার কয়েক মাসের মধ্যে সম্পূর্ণ কেশবিহীন ও কংকালসার হয়ে পড়ল। মেয়েটি চাইত না কেউ তাকে এ অবস্থায় দেখুক। নিজের প্রাক্তন রূপ সম্পর্কে সচেতন এই কিশোরী পরিচিত কাউকে সামনে দেখলেই বিছানার চাদর বা বালিশ দিয়ে নিজের মুখ ঢেকে রাখত। সংবেদনশীল প্রিয়জনের উচিত ছিল তার এই অন্তিম ইচ্ছাকে মূল্য দেওয়া— সম্মান করা—তার যন্ত্রণাময় মৃত্যুকে সহনীয় করে তোলা কিছুটা সমীহ দেখিয়ে। কিন্তু কার্যত তা ঘটেনি। মৃত্যুপথযাত্রী এই মেয়েটিকে ক্রমাগত দর্শন দিতে হত অতিথিদের, পুরোপুরি তার ইচ্ছের বিরুদ্ধে— প্রচণ্ড ক্ষোভ ও মনঃকষ্টের সঙ্গে। আত্মতুষ্টির জন্যে এমন করে অন্যের প্রাইভেসি হরণের কোনও অধিকার আমাদের নেই।
একইরকমভাবে কোনও সমব্যথী বন্ধু বা স্বজনও প্রিয়জনের মৃত্যু, অসুখ অথবা বিবাহবিচ্ছেদে তার প্রতিক্রিয়া সম্পূর্ণ ভিন্নভাবে ব্যক্ত করতে পারে! সে যদি মনে করে কাছে গিয়ে দেখা করার চাইতে দূরে বসেই এমন কিছু করা যেতে পারে যা তাকে নিজেকে এবং তার প্রিয়জনকে বেশি সান্ত্বনা দেবে, তা হলে সে সেটাই করবে। ঘনিষ্ঠভাবে সবচেয়ে বড় কাজ বোধহয় দুর্যোগ অথবা দুঃখজনক ঘটনার শিকার ব্যক্তিটির মনে এই বোধের জন্ম দেওয়া—এই বিশ্বাস স্থাপন করা যে তার প্রতি সহমর্মিতা সম্পূর্ণ অটুট রয়েছে, লৌকিকতা ও বাহ্যিক আচরণ যেমনটিই করা হোক না কেন, সেই প্রিয়জনের ওপর সর্বদা পরিপূর্ণ নির্ভর করতে পারে এ ব্যক্তি এবং যে-কোনও অবস্থাতে এই প্রিয়জন এসে পাশে দাঁড়াবে।
ফলে কারও মৃতমুখ দেখতে অনাগ্রহী হওয়া, জানাযায় অংশগ্রহণ না করা অথবা শ্রাদ্ধে খাদ্যগ্রহণে বিরত থাকা মৃতের প্রতি অশ্রদ্ধা দেখানো বা মৃতের আত্মীয়ের প্রতি সমব্যথী না হওয়ার দৃষ্টান্ত নাও হতে পারে। দুঃখের দিন অতিবাহিত করার অথবা প্রিয় ব্যক্তির দুর্দিনে পাশে থাকার ব্যাপারটা একেকজন একেকভাবে দেখে— একেকভাবে মোকাবিলা করে। এই আপেক্ষিক মূল্যবোধ—অনুভূতি প্রকাশে জনে জনে তারতম্য অস্বীকার করে লাভ নেই। কোনও বিশেষ ফর্মূলায় সকলকে ফেলে কাউকে কাউকে এর বিচ্যুতির জন্যে প্রকাশ্যে সামাজিক বিচার কোনও যুক্তিগ্রাহ্য কাজ নয়। সহমর্মিতার অভাবই প্রকাশ পায় কেবল।
একাকিত্ব
একাকিত্ব কাম্য নয়। সঙ্গ যখন প্রয়োজন, কারও উষ্ণ অস্তিত্ব, পরিচিত কণ্ঠস্বর যখন প্রত্যাশিত, তখন হিমশীতল একাকিত্বে নিজেকে নিক্ষেপণ বড় বেশি যন্ত্রণার। তবু আসে এই একাকিত্ব। পঙ্গু করে আমাদের অনুভব, বেঁচে থাকার স্পৃহা, স্বপ্ন দেখার বাসনা। নিজেকে যতই কেন না সবচেয়ে ভালোবাসি আমরা, আত্মপ্রেম ও প্রায় অবধারিতভাবে অন্যের আগ্রহ, অন্যের মনোযোগ নিজেতে আবিষ্কারের মাধ্যমেই। যেই মুহূর্তে মানুষ মনে করে, তার জন্যে ভাবনার কেউ নেই, তার সঙ্গলাভে কেউ উন্মুখ নয়, তার প্রয়োজনে বা বিপদে পাশে এসে কেউ দাঁড়াবে না, সে মুহূর্তে জীবনের সকল আনন্দ ঝরে পড়ে। একাকিত্ব মানুষের আত্মবিশ্বাস নষ্ট করে। মানুষকে জীবনবিমুখ করে তোলে। ঘড়ির কাঁটা তখন খুব ধীরে চলে, সেকেন্ডের শব্দ উচ্চস্তরে বাজে। সূর্যের উত্তাপ তখন খুব প্রখর মনে হয়; শালিকের কিচিরমিচির থামতেই চায় না আর, বাথরুমের আধখোলা কলের গড়িয়ে পড়া জলের শব্দ তখন অসহনীয় একটানা কানে বাজে। টেলিফোনের পাশে উন্মুখ কর্ণদ্বয় কলের গানে তন্ময় হতে পারে না। পুরোনো ও পঠিত চিঠি বারবার পড়ে লোকে— অ্যালবামের পাতা চোখের সামনে খুলে ধরে। প্রিয় বইয়ের পাতা উল্টিয়ে মনোযোগ দিয়ে পুনরায় পড়ার চেষ্টা চলে। একটানা বৃষ্টির শব্দ শোনে, ফাল্গুনী হাওয়ায় গায়ে কাঁটা দিয়ে ওঠে। কলম, কালি, রং, ক্যানভাস, ফুলের চারা, কুঁড়ি বড় বেশি প্রিয় হয়ে ওঠে তখন, মানুষ যখন একা হয়ে পড়ে। তানপুরা, হারমোনিয়ম অথবা তবলায় টুংটাং টোকা পড়লেও, ধুলিই জমে কেবল। নিত্যব্যবহারে তারা চকচকে হয়ে ওঠে না। তখন সন্ধ্যায় ঘরে আঁধার জমলেও আলো জ্বলে দেরিতে, খাবারে অরুচি অথবা নিষিদ্ধ খাবারে দুর্বার আগ্রহ বেড়ে যায়; অসময়ে ঘুম আসে অথচ গভীর রাতে চোখ খোলা। জানলার বাইরের গাছগাছালির ঝিরঝিরে পাতার ছায়া এলোমেলো হাওয়ায় পূর্ণিমার আলোতে ঘরের মেঝেতে খেলা করে।
একাকিত্ব মানুষকে কাবু করে, পরাজিত করে, কাতর করে, দুর্বল করে তোলে। জীবনের শুভ ও সুন্দর দিকগুলো হঠাৎ করে আড়াল হয়ে যায় তখন, ‘গভীর কষ্ট, বঞ্চনা আর হতাশা প্রবলভাবে গ্রাস করে। রাতের দৈর্ঘ্য প্রলম্বিত হয়। সকালে উঠতে কষ্ট। শরীরে ব্যথা, মাথায় যন্ত্রণা, সব কিছু কীরকম অর্থহীন— নিরানন্দ। মৃত্যু যদি জীবনের অন্তিম মুহূর্ত হয়, একাকিত্ব জীবনের নিঃশেষিত মুহূর্ত। হৃৎপিণ্ডের ধুপধাপ না থেমেও জীবন যখন নিথর হয়ে আসে— সব আলো নিভে যায়— যন্ত্রণায় নীল হয় তখন মানুষ, শিরা-উপশিরায় উষ্ণ বহমান রক্তধারা নিয়েও। সান্ত্বনা শুধু একটাই। একাকিত্ব স্থায়ী হয় না। স্বাভাবিক মানুষ কোনও না কোনওভাবে ব্যক্তি, বস্তু, নেশা, শখ অথবা বিনোদনে এ একাকিত্ব একদিন কাটিয়ে ওঠেই। জীবন এগিয়ে চলে এভাবেই।
নিভৃতির অভাব ও একাকিত্বের যন্ত্রণা নারী এককভাবে যতটা অনুভব করে, পুরুষ হয়তো তা করার সুযোগ পায় না। নারীর শারীরিক গঠন, বিকাশ ও প্রকৃতির জন্যেও তার জীবনের প্রায় প্রতিটি দশকেই কোনও না কোনওরকম নিভৃতির প্রয়োজন হয়। বয়ঃসন্ধির নানান পরিবর্তন—যথা স্তনের আবির্ভাব ও ঋতুস্রাব, পোশাক পালটানো, স্নান করা, প্রেমের অনুষঙ্গ, স্বামী সোহাগ, সহবাস ও তার ঠিক পরবর্তী পর্যায়, গর্ভকাল, সন্তান প্রসব, স্তন্যদান, ঋতুবন্ধ— প্রতিটি পদেই নারী সংসার আর সমাজের কোলাহল থেকে একটু নিভৃতি খোঁজে। খুঁজে হন্যে হয়। পায় না। নিভৃতি খোঁজে সে ঘর-সংসার, রান্না, আত্মীয়-পরিচর্যা আর বিবিধ লৌকিকতা কর্তব্যের পর নিজের কথা আলাদা করে একটু ভাবার জন্যেও। সে সুযোগও হয় না।
আর একাকিত্ব সবসময় মনুষ্য-পরিজনের অনুপস্থিতিই নয়। এটা যতটা না পারিপার্শ্বিকতার, ততটা বোধের। সাগরের অসীম জলরাশিতে অবস্থান করেও ডুবে যাওয়া জাহাজের নাবিক যেমন পিপাসার্ত, অনেক নারীই সহস্রের সান্নিধ্যে থেকেও সারাজীবন তেমনি একাকী ঘুরে বেড়ায়। জনারণ্যে এক নারী প্রার্থিত সঙ্গ খোঁজে। তবে এরই ভেতর— সমগ্র নারীকুলের ভেতর—একটি বিশেষ সম্প্রদায়কে যদি আলাদা করে চিহ্নিত করতে হয়, যাদের একাকিত্বের বোঝা অন্যদের তুলনায় অনেক বেশি ভারী অথচ যার সন্ধান মেলে না অথবা যা দৃশ্যমান হয় না প্রাত্যহিক জীবনে। যাদের স্বাবলম্বিতা, স্বাধীন চিত্ত ও সাহস তাদের অনুভূতির জগতটাকে পার্থিব নানান উপকরণ দিয়ে আড়াল করে রাখে, সে সম্প্রদায় যত শিক্ষিত, কর্মজীবী, বিবাহিত, শহুরে নারী (শিকবিশনা)। এই শিকবিশনাদের সোজা হয়ে পথ চলা, পুরুষদের সঙ্গে পাল্লা দিয়ে কর্মজীবনে প্রতিষ্ঠিত হওয়ার প্রচেষ্টা, আবার একইসঙ্গে ঘর-সংসার, স্বামী, সন্তান ও সামাজিক লৌকিকতার বিষয়ে নজর দেওয়া এতখানিই ক্লান্ত করে যে নিজেদের একাকিত্বের কথা তাদের আলাদাভাবে ভাবারও সবসময় অবসর হয় না। তাদের মানসিক চাহিদা, একাকিত্ববোধ, বিনোদন বা আড্ডার প্রয়োজনীয়তা পুরোপুরি অস্বীকৃত যদি নাও হয়, অধিকাংশ সময়েই তা সীমিত থাকে বা মেটানো হয় নিজের বা স্বামীর কর্মোপলক্ষে আয়োজিত অনুষ্ঠানে—কর্মসংক্রান্ত লোকজনের সঙ্গে। শিকবিশনাদের যে ব্যক্তিগত বন্ধুর প্রয়োজন হতে পারে, ব্যক্তি, জীবন ও জগৎ সম্পর্কে তাদের ভাবনার আদান- প্রদানের যে স্পৃহা রয়েছে, তাদেরও যে নিজস্ব পছন্দ-অপছন্দ ভালোলাগা মন্দলাগার বিষয়গুলো সমমনা লোকদের সঙ্গে ভাগাভাগি করার ইচ্ছে জাগতে পারে, সেরকম সম্ভাবনা বা বাস্তবতাকে অনেকেই মানতে পারে না।
অশিক্ষিত শহুরে বা গ্রাম্যবধূ যার বাইরের জগতের সঙ্গে পরিচিতি খুবই কম, জীবন থেকে যার প্রত্যাশা নগণ্য, যে প্রাত্যহিক দুঃখ-কষ্ট অপমানের ভার বিনা দ্বিধায় প্রতিবেশিনীর সঙ্গে খোলাখুলি ভাগাভাগি করে, প্রয়োজনে কান্নাকাটি করে লাঘব করতে পারে, তার সঙ্গে শিকবিশনাদের তুলনা হয় না। শিক্ষা, সংস্কৃতি ও সভ্যতার সঙ্গে পরিচয়ই শেষোক্ত সম্প্রদায়কে ক্রমাগত একাকী ও কোণঠাসা করে দেয়। জীবনের চেহারা অন্যরকম এবং উন্নততর হতে পারে এ সম্পর্কে ধারণা রয়েছে তাদের, সে জীবন আস্বাদের পদ্ধতিও জানা রয়েছে, তবু সবসময় সেখানে পৌঁছোতে পারে না তারা।
শিক্ষিত কর্মজীবী বিবাহিতা নারী তার একাকিত্বের কথা পুরুষ বন্ধু বা সহকর্মীকে বলতে দ্বিধান্বিত। নানান জটিলতা, ভুল বোঝাবুঝি ও মানসিক চাপ সৃষ্টি হওয়ার সমূহ সম্ভাবনা সেখানে। আর অনুভবটা উভয় পাক্ষিক না হলে মেয়েদের কাছে বলতে গেলেও নিজের ব্যর্থতাই প্রমাণিত হয়—সহানুভূতির নামে পাওয়া যায় করুণা। কেন না এ সম্প্রদায়ের একাকিত্ব সমাজ স্বীকৃত নয়। অনেকেই ধারণা করতে পারে না মানসিক নির্ভরতার জন্যে শিকবিশনারাও খুঁটি খোঁজে। অর্থনৈতিক ও সামাজিক স্বাবলম্বিতা এবং স্বাধীনতা অর্জন করার পরও তারা যে অন্য সকল স্বাভাবিক মানুষের মতোই স্নেহের, আদরের, মনোযোগের কাঙাল এ কথা অনেকেই ভুলে যায়!
আমার মনে আছে, আমার ছেলেমেয়েরা দুটোই তখন ছোট। আমার মাতৃতুল্য মেজদি আমার অন্য বোনদের ছেলেমেয়েদের জন্যে নিজের হাতে রাত জেগে জেগে উলের সোয়েটার, মোজা, টুপি বুনে আমারই হাতে তাদের কাছে পৌঁছে দিত। আশ্চর্য, দিদির একবারও মনে হত না আমার সন্তানদের কথা। কেন না ওর ধারণা আমার বাচ্চারা ভালো এবং দামি শীতের পোশাক পরতে পারে। ওদের ঘরে-বোনা উলের সোয়েটারের প্রয়োজন নেই. অথচ দিদি জানে না জীবনে বহু সুন্দর পোশাক পরার পরও আমি ছোটবেলায় মার হাতে এম্ব্রডারি করা গোলাপি অর্গেন্ডির সেই জামাটার কথা আজও ভুলতে পারি না। আমার চার বা পাঁচ বছর বয়সে আমাকে ও ছোড়দিকে দুটো অর্গেন্ডির জামা নিজের হাতে বানিয়ে দিয়েছিল মা। আমারটায় গোলাপির গায়ে ছিল বিভিন্ন রঙের সুতো দিয়ে কাজ করা একটা মুরগি, যার হাতে আধখোলা একখানা ছাতা। আর ছোড়দির জামাতে ছিল একটি ফুলের পাশে উজ্জ্বল এক প্রজাপতি। আমি আজও চোখ বুজলেই মায়ের উষ্ণ স্নেহের স্পর্শ অনুভব করি। মুরগি আর ছাতাসহ সেই অর্গেন্ডির গোলাপি জামা স্পষ্ট চোখে ভাসে। জামার গায়ে আজও যেন লেগে আছে মায়ের পরিচিত গন্ধ।
শিক্ষিত, কর্মজীবী, বিবাহিত, শহুরে পুরুষদের মতো শিকবিশনাদের না আছে কোনও স্থায়ী ক্লাব, না আছে কফি হাউস, চায়ের দোকান অথবা রাত করে রাস্তায় দল বেঁধে ঘুরে বেড়াবার ব্যবস্থা। এই রাজধানীতে শিকবিশনারা শুধু পড়ার জন্যে, কান্নার জন্যে, মৃত্যুর জন্যেই নয়, নেহাত একাকিত্ব ঘোচানোর জন্য, প্রিয় সঙ্গী বা সঙ্গীদের সঙ্গে নির্মল সময় কাটানোর জন্যে নিজের বাড়ির বাইরে একটা জায়গা খুঁজছে। এ জায়গায় বসে তারা চা খাবে, গল্প করবে, হাসবে, পরস্পরের কাঁধে মাথা রেখে চোখের জল ফেলবে, তাস খেলবে, গান শুনবে, গলা ফাটিয়ে তর্ক, ঝগড়া, আলোচনা করবে। কোথায় সে জায়গা?
বৈজ্ঞানিক আবিষ্কার, সৃষ্টিশীল রচনা, মানব অধিকার প্রতিষ্ঠা, শান্তি প্রতিস্থাপন কিংবা অর্থনৈতিক তথ্য উদ্ভাবনে মৌলিক অবদানের জন্যে জগৎ জুড়ে সম্মানসূচক যেসকল স্বীকৃতি বা পুরস্কার রয়েছে, তার ভেতর নোবেল পুরস্কার নিঃসন্দেহে সবচেয়ে মূল্যবান ও আদৃত। অবিবাহিত নিঃসন্তান আলফ্রেড নোবেল ডাইনামাইট আবিষ্কারের মাধ্যমে উপার্জিত তাঁর বিপুল অর্থের সবটাই উইল করে রেখে গিয়েছিলেন মানব কল্যাণে নিবেদিত ব্যক্তি মানুষের উল্লেখযোগ্য, ও মৌলিক অবদানের স্বীকৃতি দেবার জন্যে। পদার্থবিদ্যা, রসায়নবিদ্যা, শরীরবিদ্যা অথবা চিকিৎসাশাস্ত্র, সাহিত্য- এবং শান্তি এই পাঁচ বিষয়ে সবচেয়ে গুরুত্বপূর্ণ মৌলিক ও কল্যাণমূলক কর্ম সফলতার সঙ্গে সম্পন্ন করার জন্যে এই বাৎসরিক পুরস্কার প্রবর্তিত হয় ১৯০১ সাল থেকে। যে পুরস্কার সমস্ত মানবকুলের জন্য অবারিত। কোনো বিশেষ দেশ বা ভৌগিলিক সীমানার মধ্যে তা আবদ্ধিত নয়। শোনা যায় নোবেলের ব্যক্তিগত সহকারী ও বন্ধু অস্ট্রিয়ান নারী বার্টা ফোন স্যুটনারের অনুরোধ এবং আগ্রহেই নোবেল শান্তিতে পুরস্কার প্রবর্তন করেন। ১৯০৩ সালে, অর্থাৎ নোবেল পুরস্কার প্রবর্তনের তৃতীয় বছরে, বার্টা তাঁর মানব কল্যাণকর বিবিধ কর্ম এবং শান্তির অন্বেষণে গৃহীত নানা ধরনের পদক্ষেপ ও পুস্তক রচনার জন্যে নোবেল শান্তি পুরস্কারে ভূষিত হন। ১৯৬৯ সাল থেকে প্রবর্তিত হয় অর্থনীতিতে নোবেল পুরস্কারের ব্যবস্থা। সেন্ট্রাল ব্যাংক অব সুইডেন অর্থনীতিতে পুরস্কার দেবার জন্যে প্রয়োজনীয় অর্থ প্রদান করে এবং নোবেল কমিটি তা অনুমোদন করে। ফলে অর্থনীতির পুরস্কারটি অন্য পাঁচটি বিষয়ের মতো আক্ষরিক অর্থে নোবেল পুরস্কার নয়—একে বলা হয়, আলফ্রেড নোবেলের স্মরণে অর্থনীতিতে পুরস্কার। কিন্তু সাধারণ অর্থে এবং জগৎ জুড়ে সাধারণ লোকের কাছে অর্থনীতির পুরস্কারটিও আর পাঁচটি নোবেল পুরস্কারের মতোই একইভাবে সমান সম্মানীয় ও আকাঙ্ক্ষিত হয়ে উঠেছে, এবং সুইডিশ ব্যাংকের অর্থে এই পুরস্কার দেবার ব্যবস্থা করার জন্যে একে এখন আর তেমন আলাদা করে দেখা হয় না। যেহেতু কেবল জীবিত ব্যক্তিদেরই নোবেল পুরস্কার দেওয়া হয়, নোবেল পুরস্কার প্রাপ্তির অন্যতম শর্ত বা আবশ্যিক প্রয়োজনীয়তা হলো অপেক্ষাকৃত দীর্ঘ জীবন। ব্যক্তিমানুষের অবদান, বিশেষ করে বৈজ্ঞানিক আবিষ্কার ও সাহিত্যে অবদান, অধিকাংশ সময়েই সময় দ্বারা পরীক্ষিত ও উত্তীর্ণ হতে হয় এর গুণাগুণ, মৌলিকত্ব ও স্থায়িত্ব যাচাই করার জন্যে। অনেক অসাধারণ মেধাবী ব্যক্তি তাঁদের বড় বড় আবিষ্কার বা সৃষ্টির জন্যে নোবেল পুরস্কারে স্বীকৃতি পান নি কেবল স্বল্পায়ু হওয়ার জন্যে। আবার, মানবিক বিবেচনার ভুলে অথবা অবহেলায়ও কখনো কখনো প্রকৃত যোগ্য ও কাঙ্ক্ষিত ব্যক্তিরা বঞ্চিত হয়েছে নোবেল পুরস্কারে ভূষিত হতে। গান্ধী মারা যাবার প্রায় ষাট বছর পর অবশেষে নোবেল কমিটি আনুষ্ঠানিকভাবে স্বীকার করেছে, কয়েকবার তাঁর নাম বিবেচনায় আসা সত্ত্বেও গান্ধীকে শান্তি পুরস্কার না দিয়ে ভুল করেছে নোবেল কমিটি। গান্ধীর অহিংসা দর্শনের অনুসারী নেলসন ম্যান্ডেলা, মার্টিন লুথার কিং, আং সান সুকি অবশ্য নোবেল শান্তি পুরস্কার পেয়েছেন। এমন ধরনের ভুল-ভ্রান্তি এবং ঘাটতি রয়েছে প্রায় প্রতিটি বিষয়েই। তা সত্ত্বেও, আজো নোবেল পুরস্কার মানব সমাজের ব্যক্তিমানুষের মৌলিক অবদানের জন্যে সবচেয়ে কাঙ্খিত পুরস্কার ও স্বীকৃতি।
১৯০১ থেকে ২০০৮ সাল পর্যন্ত ছয়টি বিষয়ে সর্বমোট ৮১৬ টি পুরস্কার প্রদান করা হয়েছে। এর ভেতর প্রথম ও দ্বিতীয় বিশ্বযুদ্ধের সময়কালের বিশেষ কয়েকটি বছর সহ কোনো কোনো বছর কোনো কোনো বিষয়ে পুরস্কার দেওয়া হয় নি। শান্তিতে বিশটি প্রতিষ্ঠান সহ সকল বিষয় মিলিয়ে যে সর্বমোট ৮১৬ টি পুরস্কার দেয়া হয়েছে,তার মধ্যে মাত্র ৩৬টি পুরস্কার (৪%) পেয়েছে নারীরা।` এর ভেতর মাদাম কুরী, যিনি সর্বপ্রথম নারী নোবেল বিজয়ী, দুবার পুরস্কার লাভ করেন। আর ১৯৭৬ সালে একই শান্তি পুরস্কার লাভ করেন দুইজন নারী- আয়ারল্যান্ডের বেটি উইলিয়ামস ও মেইরিভ কোরিগান।
প্রথম নোবেল পুরস্কার মেরি কুরী তাঁর স্বামী পিয়ের কুরীর সঙ্গে গ্রহণ করেন ১৯০৩ সালে পদার্থ বিদ্যায়। দ্বিতীয়টি পান ১৯১১ সালে রসায়ন বিদ্যায় একাই। মাদাম কুরীর মতো আরো তিন জন নোবেল বিজয়ী দুবার করে নোবেল পুরস্কার পান কিন্তু তাঁরা তিন জনেই পুরুষ। এছাড়া দুটি প্রতিষ্ঠানও–রেডক্রস (তিনবার) ও জাতিসঙ্ঘের শরণার্থীদের জন্যে হাইকমিশন (দুবার), একাধিকবার নোবেল পুরস্কার পায় শান্তিতে। যার ফলে এ পর্যন্ত ৭৮৯ জন ব্যক্তি ও ২০ টি প্রতিষ্ঠান মিলে মোট ৮১৬টি নোবেল পুরস্কার লাভ করেন। এর মধ্যে মোট নারীর সংখ্যা কেবল ৩৬ জন। যেহেতু কোনো এক বছরে, কোনো একটি বিষয়ে তিন জনকে পর্যন্ত পুরস্কার দেয়ার রেওয়াজ রয়েছে, পদার্থবিজ্ঞানে মোট ১৮৪ জন পুরস্কার লাভ করেন এ পর্যন্ত। এর মধ্যে নারী নোবেল বিজয়ীর সংখ্যা ২। অর্থাৎ মাত্র শতকরা ১%। রসায়নশাস্ত্রে এ পর্যন্ত ১৫৭ জন পুরস্কার পান এবং নারী বিজয়ীয় সংখ্যা মাত্র ৩ (২%)। চিকিৎসা/শরীরবিদ্যায় মোট নোবেল বিজয়ীর সংখ্যা ১৯২ এবং নারী বিজয়ীর সংখ্যা ৮ (৪%)। সাহিত্যই একমাত্র বিষয় যেখানে দু’বছর ছাড়া প্রতিবারই মাত্র একজনকেই পুরস্কৃত করা হয়। মাত্র দুবার পেয়েছেন দু’জন করে। এ পর্যন্ত ১০৫ জন সাহিত্যে নোবেল বিজয়ীর মধ্যে নারী বিজয়ীর সংখ্যা ১১ (১০%)। শান্তিতে মোট ১২০টি পুরস্কারের (ব্যক্তি ও সংস্থাসহ) মধ্যে নারী বিজয়ীর সংখ্যা ১২ (১০%)। তবে সবচেয়ে উল্লেখযোগ্য হলো ১৯৬৯ সাল থেকে দেয়া অর্থনীতিতে আজ পর্যন্ত পুরস্কার পেয়েছেন ৬২ জন এবং এঁরা সকলেই পুরুষ, কোনো নারী এ পর্যন্ত অর্থনীতিতে নোবেল পুরস্কার পান নি।
[১. সর্বমোট ৮১৬টি পুরস্কারের মধ্যে চার ব্যক্তি দুবার করে এবং দুটি প্রতিষ্ঠান যথাক্রমে দুবার ও তিনবার করে নোবেল অর্জন করেন।
২. ৩৬টি পুরস্কার যা নারীরা পেয়েছেন, তাদের মধ্যে মেরী কুরী একাই দুটি পুরস্কার পান (১৯০৩ ও ১৯১১ সালে)। আবার বেটি উইলিয়ামস ও মেইরিড কোরিগান দু জনে মিলে একটি শান্তি পুরস্কার পান ১৯৭৬ সালে।]
গত দু-তিন দশক ধরে বিভিন্ন ক্ষেত্রে নারীর অগ্রগতি লক্ষণীয়। নোবেল পুরস্কার প্রাপ্তির ব্যাপারে গত পঁচিশ বছরের পরিসংখ্যান ধরা যাক। এ সময় পদার্থবিদ্যা, রসায়ন কিংবা অর্থনীতিতে কোনো নারী নোবেল পুরস্কার পান নি। এই তিনটি বিষয়ে গত পঁচিশ বছরে একজন নারীও নোবেল পুরস্কার না পেলেও বাকি তিনটি বিষয়ে অর্থাৎ শরীরবিদ্যা/ চিকিৎসাশাস্ত্র, সাহিত্য ও শান্তিতে এই সময়কালে নারীদের নোবেল বিজয়ের আনুপাতিক হার আগের তুলনায় বেড়েছে। শরীরবিদ্যা/ চিকিৎসাশাস্ত্রে এ সময় মোট ৫৭ জন পুরস্কার লাভ করেন এবং এর মধ্যে নারী বিজ্ঞানীর সংখ্যা ৬, অর্থাৎ ১০%। শান্তিতে মোট আটত্রিশটি পুরস্কারের (ব্যক্তি ও সংস্থাসহ) মধ্যে নারী বিজয়ীর সংখ্যা ৫ (অর্থাৎ ১৩%)। তবে সবচেয়ে উল্লেখযোগ্য হলো সাম্প্রতিককালে সাহিত্যে নোবেল প্রাপ্তিতে নারীদের অবস্থান। গত পঁচিশ বছরে সাহিত্যে নোবেল পুরস্কার পেয়েছেন ২৬ জন। এর মধ্যে নারী বিজয়ীর সংখ্যা ৫, অর্থাৎ ১৯%।
এখন কেবল বিজ্ঞানের তিনটি বিষয়ে নোবেল পুরস্কার নিয়ে আলোচনা করা যাক। দেখা যাচ্ছে ১৯৬৪ সালের পর থেকে, অর্থাৎ গত ৪৪ বছরে পদার্থবিজ্ঞানে বা রসায়নশাস্ত্রে কোনো নারী বিজ্ঞানী নোবেল পুরস্কার পান নি। অর্থাৎ যে সময়টাতে ভৌত বিজ্ঞানে (পদার্থ ও রসায়ন বিজ্ঞান) কোনো নারী নোবেল পুরস্কার পান নি, ঠিক সে সময়টাতেই শরীরবিদ্যা/ চিকিৎসাশাস্ত্রে মোট ছয় জন নোবেল পুরস্কার পান (এই বিষয়ে মোট নারী বিজয়ীর সংখ্যা ৮)।
প্রতিটি নারী নোবেল বিজয়ীর জীবনই যেন একটি যুদ্ধক্ষেত্র। সর্বপ্রথম নারী বিজ্ঞানী মেরী কুরী জীবদ্দশায় পদে পদে কত যে বৈষম্য, বাধা এবং অবহেলার শিকার হয়েছেন, তা বলতে গেলে আজ অবিশ্বাস্য শোনাবে। কিন্তু মেরীর মনোবল, অধ্যবসায় ও আপসহীন সংগ্রামের জন্যে তিনি অবশেষে জয়ী হয়েছেন। শিক্ষক মাতাপিতার সন্তান মেরীর জন্মস্থান পোল্যান্ড থেকে উচ্চ শিক্ষার্থে তিনি ফ্রান্সে আসেন। তারা দুই বোন মিলে ঠিক করেন, পড়াশোনার খরচ যোগাতে একজন যখন পড়বেন, তখন অন্যজন চাকরি করবেন এবং তারপর আবার অন্যজন পড়বেন, এবং এইজন চাকরি করবেন। নোবেল বিজয়ী নারী বিজ্ঞানীদের জীবন পর্যালোচনা করে দেখা যায়, তাদের বিভিন্ন ধরনের বাধা ও নিষেধ উত্তরণ করে বিজ্ঞান সাধনায় জয়ী হতে হয়েছে। প্রথমত বিজ্ঞানে নারীর পড়াশোনা করাটাকেই স্বাভাবিক প্রক্রিয়া বলে মেনে নেওয়া হতো না বিংশ শতাব্দীর প্রথমাংশ পর্যন্ত ভিক্টোরিয়ান ধারায় বিশ্বাসী পশ্চিমী সমাজেরও এখন ধারণা ছিল, নারীসুলভ বৈশিষ্ট্য ও সুগৃহিণীর গুণাবলি বিকশিত হবার এমনকি বিবাহে যোগ্যতা অর্জনের ক্ষেত্রেও বিজ্ঞান বিষয়ে পড়াশুনা ও গবেষণা অন্তরায় হয়ে দাঁড়াবে। মেয়েদের কাছে তখন সময় ও পুরুষের প্রত্যাশা ছিল অন্যরকম। ভাবা হতো, মেয়েরা হবে নম্র, দুর্বল, অযৌক্তিক এবং আবেগপ্রবণ। কিন্তু নারী বিজ্ঞানীদের চারিত্রিক বৈশিষ্ট্য ছিল ঠিক উল্টো—তারা স্বভাবে চরিত্রে দৃঢ়, সবল এবং যৌক্তিক। ইউরোপে বিংশ শতাব্দীর মাঝামাঝি পর্যন্তও নারীদের পক্ষে বিশ্ববিদ্যালয়ে ঢুকে পড়াশোনা করা বিশেষ করে বিজ্ঞান চর্চা করা সহজ ছিল না। আমেরিকায় উচ্চ শিক্ষায় ততটা সরাসরি বাধা না থাকলেও বিজ্ঞান পেশায় চাকরি বাকরি করা বিশেষ করে বিজ্ঞান গবেষণার সুযোগ মোটেই ছিল না। বিজ্ঞানে শিক্ষা সমাপ্ত করে নারীদের মেয়েদের স্কুল বা মেয়েদের কলেজে বিজ্ঞান শিক্ষিকা হওয়া ছাড়া গত্যন্তর ছিল না। তখন গবেষণা করতে চাইলে বড়জোর স্বেচ্ছাসেবক হিসেবে বিনা বেতনে, বিশেষ করে স্বামীর গবেষণাগারে কাজ করতে হতো তাদের। মাদাম কুরী, মারিয়া মাইয়ার, গার্টি কোরি, বারবারা ম্যাকক্লিনটক, গাড এলিয়ন-এর মতো নোবেল বিজয়ী বিজ্ঞানীদের জীবনের অনেকটা সময়েই বাধ্য হয়ে স্বেচ্ছাসেবকের কাজ অথবা বিজ্ঞান-অসম্পর্কিত ছোটখাট কাজ করতে হয়েছে— বিনা বেতনে। অথবা স্রেফ বেকার বসে থাকতে হয়েছে ঘরে। তার উপর আমেরিকার ১৯৭২ সালের আগে পর্যপ্ত নিয়ম ছিল, একই বিশ্ববিদ্যালয়ে কর্মরত কোনো পুরুষ শিক্ষক বা কর্মীর স্ত্রীদের সে বিশ্ববিদ্যালয়ে যোগ দিতে দেয়া হবে না। সেই সময়, অধিকাংশ বিজ্ঞানী নারীর স্বামীই বিজ্ঞানী ছিলেন (আজো আমেরিকায় ৭০% নারী পদার্থবিজ্ঞানীর স্বামীরাও বিজ্ঞানী)। এবং তারা যেহেতু বিশ্ববিদ্যালয়ের সঙ্গে চাকরিসূত্রে আবদ্ধ ছিলেন, তাঁদের স্ত্রীরা যোগ্যতায় সমান বা অধিকতর যোগ্য হওয়া সত্ত্বেও সেই বিশ্ববিদ্যালয়ে কাজ করার সুযোগ পেতেন না। বড় জোর বিনা বেতনে স্বেচ্ছাসেবকের কাজ করার সুযোগ মিলত। ১৯৭২ সালের Federal Equal Opportunity Act পাস হবার পর এ বৈষম্যের কিছুটা অবসান ঘটে। মারিয়া মাইয়ার অথবা পার্টি কোরির মতো নোবেল বিজয়ী বিজ্ঞানীদেরও জীবনের অনেকটা সময় পদহীন, সম্মানীবিহীন স্বেচ্ছাসেবকের কাজ করে যেতে হয়েছে তাঁদের স্বামীদের গবেষণাগারে। স্যান্ড্রা হার্ডিং এসব দেখেশুনে মন্তব্য করেছিলেন, “Women have been more systematically excluded from doing serious science than from performing any other social activity, except, penhaps, frontline warfare.”
নোবেল বিজয়ী বার জন নারী বিজ্ঞানীর জীবনবৃত্তান্ত পর্যালোচনা করলে কতগুলো সাধারণ বৈশিষ্ট্য চোখে পড়ে। এই বিজ্ঞানীরা প্রত্যেকেই সাদা এবং তাঁরা হয় আমেরিকান অথবা ইউরোপিয়ান। এঁরা সকলেই হয় খ্রিস্টান অথবা ইহুদি। যদিও মেরি কুরী ও তার কন্যা আইরিন কুরী পরবর্তীকালে নিজেদের নাস্তিক ঘোষণা করেছিলেন। ইহুদি সম্প্রদায় পৃথিবীর মোট জনসংখ্যার মাত্র ০.৪% হওয়া সত্ত্বেও আজ পর্যন্ত সর্বমোট নোবেল বিজয়ীদের মধ্যে এক চতুর্থাংশই ইহুদি সম্প্রদায়ের। বিস্ময়ের ব্যাপার হলো, নারী নোবেল বিজয়ীদের মধ্যেও এর ব্যতিক্রম দেখা যায় না। বারোজন নারী বিজ্ঞানীর (১৩টি পুরস্কার; ১২ জন নারী) মধ্যে চার জনই ইহুদি সম্প্রদায়ভুক্ত (৩৩.৩%)। বারো জন নারী বিজ্ঞানীর মধ্যে জন্মসূত্রে ৪ জন যুক্তরাষ্ট্রের এবং ৮ জন ইউরোপের। কিন্তু নোবেল প্রাপ্তির সময় এই একই বিজ্ঞানীদের ৭ জনের জাতীয়তা ছিল যুক্তরাষ্ট্রের আর ৫ জনের ইউরোপের। অর্থাৎ তিন জন ইউরোপিয়ান নারী বিজ্ঞানী আমেরিকায় চলে এসেছিলেন এবং উন্নততর বিজ্ঞান সাধনার সুযোগ-সুবিধা পেয়েছিলেন যা তাদের পরবর্তীকালে নোবেল অর্জনে সহায়তা করেছে। এই বারো জনের মধ্যে প্রথম ছয় জন বিবাহিত ও জননী। চার জন অবিবাহিত। এক জন ডিভোর্সড। সর্বশেষ জন বিধবা। শেষের ছয় জনের কোনো সন্তান নেই। প্রথম ছয় জন নোবেল বিজ্ঞানী নারীর মধ্যে পাঁচ জনের স্বামী ছিলেন বিজ্ঞানী এবং তিন জন তাঁদের স্বামীর সঙ্গে যৌথভাবে নোবেল পুরস্কার লাভ করেন। মেরী কুরী, তাঁর কন্যা আইরিন জুলিও-কুরী এবং গার্টি কোরি স্বামীর সঙ্গে নোবেল পুরস্কার পান। সর্ব প্রথম তিনটি নোবেল পুরস্কার যা নারীরা জয় করেন, তার প্রতিটিই আসে কুরী পরিবারে। মাদাম কুরী পদার্থবিদ্যায় ১৯০৩ সালে পান তাঁর স্বামীর সঙ্গে ও ১৯১১ সালে পান একাই রসায়নশাস্ত্রে। এরপরের অর্থাৎ তৃতীয় পুরস্কারটি আসে মেরী কুরীর কন্যা আইরিন জুলিও-কুরী ও তার স্বামী ফ্রেডেরিকের জন্যে ১৯৩৫ সালে।
শুধু নারী বলে নয়, রাজনৈতিক বিশ্বাস কিংবা ধর্মীয় কারণেও অনেক নারী বিজ্ঞানীকে প্রচুর বাধা ও বৈষম্যের ভেতর দিয়ে তাঁদের জীবন ও কাজ চালিয়ে যেতে হয়েছে। আইরিন কুরীর কমিউনিজমের প্রতি অনুরাগ তাঁর অনেক ভোগান্তির ও সুযোগ সুবিধা থেকে বঞ্চিত হবার জন্যে দায়ী। ১৯৪৮ সালে নোবেল বিজয়ী আইরিন যখন তাঁর মায়ের (দুবার নোবেল বিজয়ী মেরি কুরী) সঙ্গে নিউইয়র্ক আসেন, তাঁকে এলিস আইল্যান্ডে একরাত জেল-বাস করতে হয় যদিও তিনি সরাসরি কমিউনিস্ট পার্টিতে কখনো যোগ দেন নি, তবে বরাবর ফ্যাসিবাদের বিরোধিতা করেছিলেন। ফ্রান্স সরকারের সরাসরি হস্তক্ষেপে পরদিন সকালে তাকে জেল থেকে মুক্তি দেয়া হয়। ইহুদি হবার কারণে রিতা লেভি মন্তালচিনিকে তার শোবার ঘরে ছোট্ট গবেষণাগার বানিয়ে সবার চোখের আড়ালে নীরবে কাজ করে যেতে হয়েছে ইতালিতে দ্বিতীয় বিশ্বযুদ্ধের সময়। ইহুদি হবার কারণে দ্বিতীয় মহাযুদ্ধের সময় স্থানচ্যুত ও দেশচ্যুত হওয়ায় লিজ মিটনারের মতো বিশ্ববিখ্যাত পদার্থবিজ্ঞানী নোবেল পুরস্কার পান নি। লিজ মিটনার তার বাড়ির অন্ধকার বেসমেন্টে প্রথম গবেষণা শুরু করেন।
দ্বিতীয় বিশ্বযুদ্ধ নারীদের ক্ষতি করলেও ঘর থেকে বেরিয়ে আসার এবং পড়াশুনা ও কর্মক্ষেত্রে নিজেদের জায়গা করে নেবার যথেষ্ট সুযোগও করে দিয়েছেন। অল্প বয়সী হাজার হাজার তরুণের যুদ্ধে বিনিয়োগ যে শূন্যতার সৃষ্টি করেছিল সর্বত্র, সেই সুযোগে অনেক নারী প্রথম বাইরে বেরিয়ে এসে জীবিকা ও সত্যিকারের পেশায় নিজেদের প্রতিষ্ঠিত করার সুযোগ পান। রোজালিন ইয়ালো নিজেই স্বীকার করেছেন, সাধারণ ইহুদি পরিবার থেকে আসা তার পক্ষে বিশ্ববিদ্যালয়ে পড়াশুনা ও পরবর্তীকালে গবেষণার সুযোগ অনেকটাই করে দিয়েছিল দ্বিতীয় মহাযুদ্ধকালীন তরুণ পুরুষদের শূন্যতা
বিজ্ঞান গবেষণা ও আবিষ্কার অন্য সকল নোবেল পুরস্কারের বিষয় থেকে এইকারণে আলাদা যে অধিকাংশ সময়েই বিজ্ঞান গবেষণা চলে যৌথভাবে বা একটি টিমের মাধ্যমে। ঘরে বসে একা একা সাহিত্য রচনার মতো কাজ এটা নয়। সত্যিকারের এবং উন্নত মানের বৈপ্লবিক বিজ্ঞান সাধনার জন্যে প্রয়োজন একটি সুঠাম, পরিণত এবং এক সঙ্গে শান্তিপূর্ণভাবে কাজ করার মতো একটি দল ও উন্নতমানের গবেষণাগার। যে সকল নারী এ পর্যন্ত বিজ্ঞানে নোবেল পুরস্কার পেয়েছেন দুজন (বারবারা ম্যাকক্লিনটক ও ডরোথি হজকিন) ছাড়া সকলেই পুরস্কারটি পেয়েছেন তাদের সেই কাজের জন্যে যেখানে একজন পুরুষ বৈজ্ঞানিক তাঁদের সঙ্গে কাজ করেছেন যৌথভাবে। এ ব্যাপারেও নারী বিজ্ঞানীরা অনেক সময় অন্যায়ভাবে সমালোচিত ও অবমূল্যায়িত হয়েছেন। অনেকেই লিখেছেন বা মন্তব্য করেছেন এসকল উদ্ভাবন বা আবিষ্কারের জন্য মস্তিষ্কের কাজটা করেছেন পুরুষ বিজ্ঞানীই—নারী বিজ্ঞানীটি শুধু পরিশ্রমের কাজটা করেছেন। কথাটার ভেতর যুক্তি এবং সত্যতা কোনোটাই যে নেই, তার বড় প্রমাণ, মেরি কুরী তাঁর দ্বিতীয় পুরস্কারটি পান একা পিয়ের কুরী মারা যাবার পর। রোজালিন ইয়োলোর পেশাগত সঙ্গী মারা যাবার বেশ কিছু বছর পর তিনি তাঁর কাজের জন্যে নোবেল পুরস্কার পান। তবে তিন স্বামী-স্ত্রী নোবেল বিজয়ী জুটি ছাড়াও অন্তত চার জন নোবেল বিজয়ী বিজ্ঞানী নারীর কথা জানা যায়, যাঁদের গবেষণার সঙ্গী অন্তত আংশিককালেও তাদের প্রণয়ী ছিলেন। বহুকাল ধরে দীর্ঘ দিনরাত্রি পাশাপাশি একই বিষয়ের ওপর গবেষণা করতে করতে ব্যক্তিগতভাবেও তারা অনেকেই কাছাকাছি চলে আসেন। এদের মধ্যে ডরোথি হজকিন (রসায়ন ১৯৬৪), রোজালিন ইয়ালো (শরীরবিদ্যা/ চিকিৎসা ১৯৭৭), রিতালেভি-মন্ডালচিনি (শরীরবিদ্যা/চিকিৎসা ১৯৮৬) ও ক্রিস্টিয়ানে-নুসলাইনজ ফোলহার্ড (শরীরবিদ্যা/চিকিৎসা ১৯৯৫)-এর নাম উল্লেখযোগ্য।
বিজ্ঞানে মৌলিক অবদান রাখার জন্যে যে পরিমাণ সাধনা, সময় এবং পরিশ্রম ব্যয় করতে হয়, যে ত্যাগ ও তিতিক্ষার পরিচয় দিতে হয়, তা অনেক নারীর পক্ষেই সম্ভব হয় না বাস্তব কারণে। কেননা সন্তানের জন্ম দেয়া শুধু নয়,– স্বামী, সন্তান এবং সংসারের দেখাশুনাও তাদেরই করতে হয় যা পুরুষ বিজ্ঞানীদের জন্যে প্রযোজ্য হয় না। ফলে যেই সময়টাতে একজন নারী বিজ্ঞানী সবচেয়ে বেশী কর্মক্ষম এবং সৃজনশীল, তখনই তাকে সন্তান ধারণ ও প্রতিপালন করতে হয়। অর্থাৎ বিজ্ঞান গবেষণার ঘড়িটি, তার জৈব ঘড়ির সঙ্গে প্রতিদ্বন্দ্বিতা করে। ফলে উচ্চতর বিজ্ঞান সাধনার পূর্বশর্ত যে ভালো বিশ্ববিদ্যালয়গুলোতে পেশাগত সাফল্য ও স্থায়ীভাবে উচ্চমানের পদলাভ, তা অনেক নারীরই ভাগ্যে জোটে না। সামাজিক বৈষম্য এবং জৈবিক দায়িত্ব পালন দুটোই দায়ী এজন্যে। স্টিফেন ব্রাস যিনি বিজ্ঞানের ইতিহাসের অধ্যাপক তিনি ঠিকই বলেছিলেন— “By the time a woman lands an assistant professorship, she is likely to be in her late twenties or early thirties. She then has five or six years to turn lands enough first-rate publications to gain tenure. It she has children, she must fulfill her family obligations while competing against other scientists who work at best six hours a week. It she postpones childbearing, the biological clock will run out at about the same time as the tenure clock.”
জীবনের অন্যান্য ক্ষেত্রের মতো বিজ্ঞান গবেষণায়ও নারীকে বরাবর এভাবে ছোটাছুটি করতে হয় ঘর ও বাহির দুটোই ঠিক রাখার জন্যে। একটা জিনিস লক্ষ্য করলে চমৎকৃত হতে হয় যে বারো জন বিজ্ঞানে নোবেল বিজয়ীর ভেতর প্রথম ছয় জন বিবাহিত এবং সন্তানের জননী। শেষ ছয় জনের মধ্যে চার জন কখনো বিয়ে করেন নি। একজন স্বল্পকালীন সময়ে বিবাহিত ছিলেন এবং পরবর্তীকালে ডিভোর্স করেছেন এবং সর্বশেষ বিজ্ঞানী বিধবা। শেষ ছয় জনের কারোরই সন্তান নেই। এটা অত্যন্ত দুঃখজনক হবে যদি বিজ্ঞান সাধনায় উৎকর্ষ লাভ করার পূর্বশর্ত হয় নিজের ইচ্ছার বিরুদ্ধে বিবাহ ও সন্তানলাভের আকাঙ্ক্ষা পরিত্যাগ করা। কোনো নারীকেই কোনো ব্যাপারে এ ধরনের কঠিন বিকল্পের মুখোমুখি দাঁড় করিয়ে দেয়া ঠিক নয়। তবে দেখা যাচ্ছে, নারী যত অধিকার সচেতন হচ্ছে, যতই আইনগতভাবে তার অবস্থানের স্বীকৃতি পাচ্ছে, ততই কোনো কোনো ক্ষেত্রে—বিশেষ করে বিজ্ঞান গবেষণার মতো পেশাগত জীবনে উপরের পর্যায়ে একা হয়ে পড়ছে। গত বিয়াল্লিশ বছরে ভৌত বিজ্ঞানে কোনো নারী যে নোবেল পুরস্কার পান নি তার অন্যতম কারণ হতে পারে পুরুষ-প্রধান ও বিষয়গুলোতে নিজেদের স্থান করে নেবার জন্যে বিংশ শতাব্দীর গোড়াতে নারীরা যে বৈষম্য, যে নিপীড়ন, যে অবহেলা ও অবমূল্যায়ন সহ্য করেও মুখ বুজে বিজ্ঞান সাধনা করে গেছেন, আজকের যুগে নারীরা তা করবেন না। তাদের অধিকার সচেতনতা, সমমানের-সমআয়তনের গবেষণাগারের সুযোগসুবিধার চাহিদা, সমবেতন ও সমপর্যায়ের চাকরির নিশ্চয়তার দাবি তাঁদের অন্য সকল দুরবস্থা ভুলে নিবিষ্ট মনে একত্রে বিজ্ঞান গবেষণায় মনোনিবেশ করার অন্তরায় হয়ে দাঁড়িয়েছে। আজকের নারী চায় একজন পরিপূর্ণ মানুষ হতে– সমঅধিকার ও সম্মানের সঙ্গে জীবন কাটাতে, কেবল বিজ্ঞানী, বা কেবল মা বা গৃহিণী হতে নয়। তবে আমার প্রশ্নের জবাবে চিকিৎসাবিদ্যায় সদ্য নোবেল বিজয়ী ফ্রাঁসোয়া বারে-সিনোসি যা বলেছেন, তার সঙ্গে আমি একমত এবং আশাবাদী। তিনি বলেছেন— “Since the last decade, there is clearly an evolution regarding women’s recognition in science globally, and in our society. Thus, I would not be surprised to see more and more women Nobel Laureates in the future.”
এছাড়া আজকাল কিছু কিছু প্রতিষ্ঠান ও ব্যক্তি উদ্যোগ নিয়েছে, নারীর চিরন্তন ছন্দ নিরসনের মাধ্যমে তাঁর বিজ্ঞান সাধনায় সহযোগিতা করতে। নোবেল বিজয়ী জার্মান বিজ্ঞানী ক্রিস্টিয়ানে নুস্‌লাইন্ ফোলহার্ড তাঁর নোবেল পুরস্কারের অর্থ দিয়ে তৈরি করেছেন এক ফান্ড যা অল্পবয়সী মেধাবী নারী বিজ্ঞানীদের গর্ভধারণ ও শিশু সন্তান প্রতিপালনের সময় কর্মক্ষেত্র থেকে দীর্ঘদিনের জন্যে বিরতি নেবার বদলে তাদের সাংসারিক কাজে সাহায্যকারীর অর্থ যোগান দেবে। অথবা তাদের ঘরে বসে কাজ করতে কিংবা কিছুটা সময় ঘরে থেকে কিছুটা গবেষণাগারে থেকে মাতা এবং গবেষক দুটো ভূমিকা পালন করারই সুযোগ দেবে। একইরকম ভাবে, ম্যাসাচুসেটস জেনারেল হাসপাতালেও অল্প বয়সী মায়েরা যারা বিজ্ঞান গবেষণায় নিয়োজিত, তাদের জন্যে একটা ফান্ড তৈরি করেছে, যাতে এই মায়েদের সন্তান ধারণ প্রতিপালনের জন্যে সাময়িক অনুপস্থিতির সময়টাতে তাদের গবেষণার কাজ চালিয়ে নেয়া সম্ভব হয় এবং যাতে তারা অনায়াসে স্বস্থানে ফিরে আসতে পারে আবার। ঠিক একইরকম আরেকটি ফান্ড প্রতিষ্ঠা করা হয়েছে রকেফেলার বিশ্ববিদ্যালয়ে নোবেল বিজয়ী পল গ্রীনগার্ডের নোবেল পুরস্কারের অর্থ দিয়ে। পল গ্রীনগার্ডকে জন্ম দিতে গিয়ে তার মা মারা গিয়েছিলেন। তাই তিনি তাঁর মায়ের নামে এই ফাউন্ডেশন করেছেন যাতে নারী বিজ্ঞানীরা তাদের জৈব ভূমিকা পরিত্যাগ না করেও বিজ্ঞান গবেষণা চালিয়ে যেতে পারেন। এ ধরনের সুযোগ উত্তরোত্তর বৃদ্ধি পাবে এটাই আশা ও কামনা আর তা যদি হয়, ভবিষ্যতে আমরা আরও অনেক নোবেল বিজয়ী নারী বিজ্ঞানীর যুগান্তকারী আবিষ্কারে আলোকিত ও সমৃদ্ধশালী হব।
বিদেশে কর্মজীবী বাঙালি নারীর দ্বৈত ভূমিকা কেবল চাকরি আর ঘরকন্না নিয়ে নয়। যদিও তার সময়ের প্রায় পুরোটাই এই দুই বিপরীতমুখি জগতেই মূলত কাটে, চাকরি আর ঘরকন্না ছাড়াও তার জীবনে রয়েছে আরো বহুরকমের টানাপোড়েন। প্রতি মুহূর্তে তাকে যেসব দ্বন্দ্বের মুখোমুখি হতে হয, সেসব জটিলতা ও দ্বন্দ্বের মূলে রয়েছে পরস্পরবিরোধী কতগুলো বিষয় বা শক্তি : যেমন, প্রাচ্য-পাশ্চাত্য, ঘর-বাহির, স্বামী- সন্তান, বাংলাভাষা-বিদেশীভাষা, ভাতমাছ-হ্যামবার্গার, ফ্রেঞ্চ ফ্রাই ইত্যাদি। এসব সংঘাতের কারণ কখনো আর্থসামাজিক, কখনো মনোজাগতিক। কখনো বাহ্যিক- কখনো অন্তর্গত। কখনো বা তা কেবলই একাকিত্ব বা নিভৃতির সংকট।
কর্মজীবী বিবাহিত নারীর চিরন্তন সমস্যার কথা বহুকাল ধরেই বিস্তৃতভাবে আলোচিত হয়ে আসছে প্রাচ্যে পাশ্চাত্যে সর্বত্র। এ সংকট সকলেরই জানা। বাঙালি নারীর জন্য এ সমস্যার রকম আরো একটু ভিন্ন ও তার তীব্রতা আরো বেশি প্রকট এই কারণে যে বাঙালির পারিবারিক ও সামাজিক মূল্যবোধ ও সাংস্কৃতিক আবহাওয়া নারীর উপর আলাদা কতগুলো দায়িত্ব ও প্রত্যাশার বোঝা চাপিয়ে দেয়, যা অন্য সংস্কৃতি বা অন্য দেশে, বিশেষ করে পাশ্চাত্যে, এতটা প্রবল নয়। এর উপর মড়ার ওপর খাঁড়ার ঘায়ের মত চেপে বসে প্রবাসজীবন। প্রবাসী বাঙালি চাকুরিজীবী গৃহিণীর সমস্যা তাই ষোলকলায় পূর্ণ।
এ ধরনের সমস্যার অন্যতম কারণ হলো এসব দেশে অধিকাংশ বাঙালি পরিবারই প্রথম প্রজন্মের অভিবাসী। প্রায় সকলেই বিদেশে এসেছেন ভাগ্যান্বেষণে-অপেক্ষাকৃত উন্নত জীবনের প্রত্যাশায়। প্রবাসী জীবনের মৌলিক কতোগুলো সুযোগ-সুবিধা ও নিরাপত্তা দেশে বসে ভোগ করতে পারলে প্রায় কেউই এদেশে থেকে যেতেন না। ফলে বিদেশে-সম্পূর্ণ ভিন্ন পরিবেশে স্থায়ীভাবে বসবাস করা সত্ত্বেও-কর্মজীবনে সারাদিন ধরে পশ্চিমাদের সাথে উঠাবসা করলেও বাঙালির পারিবারিক জীবন-বিশেষ করে দাম্পত্য জীবন আজো যেন ঠিক স্বদেশের জীবনেরই প্রতিচ্ছবি। অথচ দেশের মত ঘরের কাজের জন্য কোনো সাহায্য সহযোগিতা এখানে একান্তই দুর্লভ। একটি কাজের মেয়ে কর্মজীবী নারীর জীবনের চেহারা অনেকটাই পাল্টে দিতে পারে। সারাদিন পর কর্মক্লান্ত দেহটাকে ঘরে টেনে আনার পর এক কাপ তৈরি গরম চায়ের পরিবেশনা কতটা উদ্দীপক, যারা দেশে এবং বিদেশে দু জায়গাতেই কাজ করেছেন তারা ভালোভাবেই তা বুঝতে পারবেন। কাজের মেয়ে ছাড়াও ঘনিষ্ঠ আত্মীয়স্বজন ও বন্ধু বান্ধবদের অভাব এই প্রবাসের সংগ্রামী জীবনকে করে তোলে আরো কঠিন, একঘেঁয়ে ও আনন্দহীন। ইচ্ছে হলেই এক বা দুই দিন মা, বোন বা ঘনিষ্ঠ বন্ধুর বাড়িতে গিয়ে আরাম করে আসা যায়, এ সম্ভাবনাও অনেক মানসিক ও শারীরিক শ্রান্তি দূর করে দেয়। কখনো কখনো প্রকৃত অর্থে সেটা দূরও হয় স্বদেশে, যা এখানে প্রায় অসম্ভব। ইচ্ছে হলেই ধপধাপ করে কোনো বন্ধুর বাড়িতে গিয়ে দরজার টোকা দেয়ার মতো রেওয়াজ নেই এখানে। সেটা দৈনন্দিন জীবনের ব্যস্ততা এবং মূল্যবোধের পার্থক্য, দুই কারণেই। অধিকাংশ বাঙালি স্বামী প্রবাসে চারদিক দেখে শুনে বুঝেও বাইরের জগতকে বাইরে ফেলে রেখে ঘরে ঢুকে আবহমান বাঙালি জীবন ও সংসারেরই প্রত্যাশা করেন। অর্থাৎ দু জনেই একই সঙ্গে সারাদিন বাইরে কাজ করে এলেও ঘরে এসে স্ত্রীকেই গার্হস্থ্য কর্মকাণ্ডের সিংহভাগ দায়িত্ব বহন করতে হয়। উপার্জন করে যে স্বাবলম্বিতা ও আত্মবিশ্বাস অর্জন করে নারী, প্রত্যাহিক জীবনের হাড়ভাঙা খাটুনি ও অতি ব্যস্ততার কারণে তার আস্বাদ পুরোপুরি নিতে সমর্থ হয় না সে। তার ওপর আজকাল বড় বড় শহরে ইলিশ, শোল শুধু নয়, কচুর লতি, এচোর থেকে শুরু করে মোচা, পটল, সাতকড়া, পান সবই যখন পাওয়া যায়, তাহলে সারাদিন খাটুনির পর একটু ভালোটা মন্দটা রসিয়ে রসিয়ে খেতে দোষ কি? দোষ শুধু এখানেই যে মুখরোচক, পরিচিত ও কাঙ্খিত সে সব খাবার আস্বাদনের ব্যবস্থা সমস্তটাই করতে হয় ঘরের কর্ত্রীকেই। অধিকাংশ ক্ষেত্রেই। বড় জোড় বাজারটা এনে দিতে পারেন গৃহস্বামী। সবসময়ে আবার সেটাও হয় না। যেহেতু হাতে বাজার করার পয়সা রয়েছে গৃহিণীর, গাড়ি চালাতেও জানে সে, তাহলে দেখেশুনে বাজারটাও করে আসলে ক্ষতি কি বিশেষ করে ও পথেই যখন ছেলেকে পিয়ানো লেসন শেষ করে নিয়ে আসতে হয় তাকে। সন্তানরা, যারা এদেশে জন্মেছে বা বড় হচ্ছে, তাদের খাদ্যের রুচি ও চাহিদা স্বামী স্ত্রীর চাইতে আলাদা বলে সপ্তাহে অন্ততঃ দু তিন দিন প্রাচ্য ও পাশ্চাত্যের দুই ধারার রান্নার ব্যবস্থাই করতে হয় গৃহকর্ত্রীকে। খাবার দাবার তৈরি ও পরিবেশন ছাড়াও গৃহে প্রায় সর্বক্ষণই চলে স্বামী ও সন্তানদের দুই বিপরীতমুখি দৃষ্টিভঙ্গির মধ্যে সমঝোতা বিধান ও তাদের ভিন্ন ভিন্ন আকাঙ্ক্ষা মেটাবার প্রাণপন চেষ্টা। স্বামী চায় আধুনিক বাংলা গান শুনতে অথবা মাধুরী দীক্ষিত কিংবা ঐশ্বরিয়ার ছবি দেখতে। সন্তান চায় লর্ড অফ দা রিংস দেখতে অথবা ব্রিটনী স্পিয়ার্স শুনতে। বাড়ি বড় হলে প্রত্যেকের আলাদা ঘর ও যন্ত্রপাতি থাকলে তেমন সমস্যা হয় না, তা না হলে সংঘাত অনিবার্য। এছাড়া সপ্তাহে একবার বা সপ্তাহান্তে সন্তানদের লিটললীগ বেইসবল অথবা ব্যালে নাচের স্কুলে নিয়ে যাওয়া অথবা জন্মদিনের পার্টি কিংবা রাতে বন্ধুদের ঘুমানোর আয়োজনে পাঠানো, উপহার কেনা ও তার বাঁধাছাঁদা করা সবই মায়ের দায়িত্ব, এই সবই ছোট খাটো ব্যাপার। গৃহকর্তার মূল্যবান সময় অপচয় করার জন্য যথেষ্ট গুরুত্বপূর্ণ নয়।
প্রবাসী কর্মজীবী নারী সন্তান ধারণ, সন্তান প্রসব, সন্তান লালন-পালনের মতো জীবনের মৌলিক অথচ অত্যন্ত গুরুত্বপূর্ণ অধ্যায়গুলো পার করেন নিকট আত্মীয়স্বজনের অনুপস্থিতিতে-ঘনিষ্ঠ বান্ধবীর উষ্ণ সান্নিধ্য ব্যাতিরেকে। ঘরের সাহায্য কর্মীর সাহায্য সহযোগিতা ছাড়া কর্মজীবী নারীর পক্ষে এসব মানবিক ও জৈবিক দায়িত্ব পালন করা শুধু শারীরিক ধকল সহ্য করার ব্যাপার নয়, মাঝে মাঝে গভীর মানসিক পীড়ারও কারণ। কয়েক সপ্তাহের অবুঝ দুগ্ধ পোষ্য শিশুকে বেবি সিটার বা ডে-কেয়ারে রেখে যখন মাকে কাজে যেতে হয়, বিশেষ করে অসুস্থ শিশুকে রেখে কাজে যাওয়া যদি জরুরি হয়, তখন মায়ের মধ্যে যে প্রচণ্ড অপরাধবোধের সৃষ্টি হয়, কাজ শেষে ঘরে ফিরে এসে সারারাত ধরে শিশুর অনিদ্র-সেবা করলেও তা লাঘব হয় না। প্রবাসী কর্মরত নারী জীবনধারন করতে তাই হিমসিম খায়। ভেবে পায় না সন্তান সামলাবে না চাকরি সামলাবে। জীবন ও জগতের প্রয়োজনে অবশেষে দুটোই সামলায় সে, সবসময় নিপুণ জাগলারের মতো করে না পারলেও। তবে তা করতে গিয়ে যে শারীরিক ও মানসিক ধকল সহ্য করে কর্মজীবী নারী, প্রবাসের আর্থিক নিশ্চয়তা, সামাজিক শৃঙ্খলা, সন্তানের উঁচু মানের পড়াশুনার সুযোগ, উন্নতর চিকিৎসার আশ্বাস কোনো কিছুই তার জন্যে যথেষ্ট নয়।
পশ্চিমী কর্মজীবী নারীরা ঘর ও চাকরি সামলিয়েও আবার বিনোদনের জন্য কিছু সময় রাখে যখন তারা হয় দূরপাল্লায় বেড়াতে বেরোয় অথবা সিনেমা, নাটক, কনসার্ট বা খেলা দেখে নিজেকে চাঙ্গা করে নেয়। মাঝে মধ্যে ভালো কোনো রেস্টুরেন্টে খাওয়া, মাঝে মধ্যে হোটেল বা রেস্টুরেন্টে গিয়ে রাত কাটানোও বিনোদনের অঙ্গ। দেশে কর্মজীবী মেয়েরাও আত্মীয়স্বজনের বাড়িতে মাঝে মধ্যে বেড়িয়ে এসে, শরীর মনের ক্লান্তি দূর করে। পশ্চিমা মেয়েরা যখন বিনোদনের জন্য ঘরের বাইরে পা রাখে, তখন তারা এই প্রত্যাশাই করে যে তাদের খাবার দাবার পরিচর্যা অন্তত সাময়িকভাবে হলেও তাদেরকে নিজেদের করতে হবে না। তারা মনে করে মাঝে মাঝে সেবা ও পরিবেশন গ্রহণ করার অধিকার তাদেরও রয়েছে। অথচ কটা বাঙালি কর্মজীবী গৃহবধূর সেরকম সুযোগ হয়? টাকা জমিয়ে ঘর বাড়ি কেনা, ভালো আসবাব দিয়ে ঘর সাজানো অথবা কখনো কখনো বড়জোর দেশে বেড়াতে যাওয়া, এটাই অধিকাংশ সচ্ছল কর্মজীবী দম্পতির প্রত্যাশা-এটাই বিনোদন। স্বদেশে বাঙালি মেয়েরা জীবনের বৈচিত্রের অভাবে-একঘেঁয়েমী কাটাতে সেলাই করেন, এম্ব্রয়ডারি করেন, ফুলের বাগান করেন, গান শুনেন, ছবি আঁকেন। ঋতু পরিবর্তনের সাথে সাথে নতুন নতুন ফল, শবজি, মাছ সংগ্রহ করে তা স্বামী সন্তানের পাতে তুলে দিতেও তাদের একরকমের উত্তেজনা, আনন্দ ও তৃপ্তি হয়। অথচ বিদেশে বসে চাকুরে মেয়েদের না হয় সময় সেলাই করার, না সোয়েটার বোনার। বাগান বলতে এক চিলতে মাটি কারো কারো বাড়িতে থাকলেও বছরের আট মাসই ঠাণ্ডায় সেখানে কিছু গজানো সম্ভব হয় না। আর ঋতু ভিত্তিক ফলমূল, শাকসবজির জন্যে প্রতীক্ষা বা উত্তেজনাও অনুপস্থিত বিদেশে। সারাবছরই সবকিছু পাওয়া যায় এখানে, তার স্বাদ থাকুক আর নাই থাকুক। তাই বিনোদন বলতে মূলত পরিচিত বা বন্ধুবান্ধবের বাড়িতে খাওয়া-দাওয়ার পার্টি। বড়জোর আড্ডার সঙ্গে কখনো কখনো গান-বাজনার আয়োজন। বড় বড় শহরগুলোতে অবশ্য আজকাল বিশেষ বিশেষ দিনে সাংস্কৃতিক অনুষ্ঠানও হয়। তবে সময়ানুবর্তিতা ও পেশাদারিত্বের অভাব, স্বজনপ্রিয়তা ও পক্ষপাতিত্বে ভরা এসব অনেক অনুষ্ঠানই শেষপর্যন্ত খুব উন্নতমানের বা উপভোগ্য হয়ে ওঠে না। তবু মাঝে মধ্যে সেখানে যেতে হয় বেঁচে থাকার রসদ কুড়াতে, অন্যদের সঙ্গ লাভ করতে। একঘেঁয়েমী থেকে মুক্তি পেতে। তবে সবচেয়ে পরিতাপের বিষয় এই যে-যে বিনোদনে প্রবাসী কর্মজীবী গৃহিণীরা মূলত অংশগ্রহণ করে থাকেন, সেই বন্ধুগৃহের সমাবেশ, সেটাও শেষপর্যন্ত সম্পন্ন হয় তারই মতো অন্য আরেকজন গৃহবধূ বা কর্মজীবী নারীর সারাদিনের হাড়ভাঙা পরিশ্রমের মাধ্যমেই। সেখানেও ঘরের কাজে গৃহস্বামী বা অতিথি পুরুষরা বড় একটা অংশগ্রহণ করেন না, গৃহকর্তা বড়জোর বাইরের ঘরের সাজসজ্জা ও বাড়ি ভেক্যুয়ুম করেন।
দেশের গৃহিণী এবং কর্মজীবী মেয়েরা অনেকেই বিদেশে চলে আসার ব্যাপারে খুবই আগ্রহী এ কারণে যে বিদেশে মেয়েদের অবস্থা ও অবস্থান, এমনকি বাঙালি পরিবারেও, যথেষ্ট উন্নত বলে তাদের ধারণা। কথাটা সর্বাংশে মিথ্যে নয়। প্ৰধানত এদেশের সমাজ ব্যবস্থার কারণে এবং দ্বিতীয়ত গৃহে শ্বশুরবাড়ির প্রবীণ আত্মীয়স্বজনের হস্তক্ষেপের অনুপস্থিতিতে এখানে বাঙালি গৃহকর্ত্রীর সিদ্ধান্ত নেবার-বিশেষ করে আর্থিক ব্যাপারে সিদ্ধান্ত নেবার ও তা কার্যকর করার ক্ষমতা অনেক বেশি। কেবল বাড়ি, গাড়ি, আসবাবপত্র কেনার ব্যাপারেই নয়, সঞ্চয়ের পন্থা নির্ণয়, ঋণগ্রহণ, সন্তানের কলেজ নির্বাচন, ডাক্তার বাছাই, দৈনন্দিন বাজারঘাট করা, সবকিছুতেই নারীর সক্রিয় ভূমিকা রয়েছে যা তার ক্ষমতায়নেরই চিহ্ন। কিন্তু প্রকৃতপক্ষে তার এ ক্ষমতায়ন তার দায়িত্ব ও কর্মের পরিধি এতটাই বাড়িয়ে দেয় যে ঘরকান্না ও চাকরি নিয়ে এমনিতেই মহাব্যস্ত নারীর জীবন আরো বেশি কর্মব্যস্ত হয়ে পড়ে। নিজের জন্য একান্তে একটু সময় ও আর অবশিষ্ট থাকে না। সুস্থ ও উপভোগ্য যৌন জীবনের জন্যে আবশ্যকীয় নির্ভার মন ও শ্রান্তিহীন সতেজ দেহও প্রায়শঃই অনুপস্থিত থাকে।
এসব তো কর্মজীবী বাঙালি গৃহিণীর বাহ্যিক এবং পারিবারিক দিক। তার মানসিক-অন্তর্গত জগতটির খবর কিন্তু আরো শোচনীয়। তার নিভৃতির অভাব আর একাকিত্বের যন্ত্রণা সে ছাড়া কেউ জানে না। অনেকদিন আগে ঢাকায় বসে লিখেছিলাম, সমগ্র নারীকূলের ভিতরে একটি বিশেষ সম্প্রদায়কে যদি আলাদা করে চিহ্নিত করতে হয়, যাদের একাকিত্বের বোঝা অন্যদের তুলনায় অনেক বেশি ভারী অথচ যার সন্ধান মেলে না অথবা যা দৃশ্যমান হয় না প্রাত্যহিক জীবনে-যাদের স্বাবলম্বিতা, স্বাধীন চিত্ত, মুক্ত মন ও সাহস তাদের অনুভূতির জগতটাকে পার্থিব নানান উপকরণ দিয়ে আড়াল করে রাখে, সে সম্প্রদায় হলো শিক্ষিত, কর্মজীবী, বিবাহিত, শহুরে নারী (শিকবিশনা )।
আজ আমি শিকবিশনাদের আরেক সহোদরা, আরো একাকী ও পরিশ্রান্ত এক মেয়ের গল্প শোনাতে বসেছি। যার নাম প্রশিকবিনা (প্রবাসী শিক্ষিত কর্মজীবী বিবাহিত নারী)। শিকবিশনাদের মতই আঁটো সাঁটো বাঁধন দিয়ে আড়াল করে রাখা প্রশিকবিনার মনোজগত ও একাকিত্বের খবর বাইরের কেউ জানে না। এদের সোজা হয়ে পথ চলা, পুরুষদের সঙ্গে পাল্লা দিয়ে কর্মজীবনে প্রতিষ্ঠিত হবার প্রাণপণ প্রচেষ্টা, আবার একই সঙ্গে ঘর-সংসার, স্বামী, সন্তান ও সামাজিক লৌকিকতার বিষয়ে নজর দেওয়া এতখানিই ক্লান্তিকর যে নিজেদের একাকিত্বের কথা তাদের আলাদাভাবে ভাবারও সব সময় অবসর হয় না। তাদের মানসিক চাহিদা, একাকিত্ববোধ, বিনোদন বা আড্ডার প্রয়োজনীয়তা পুরোপুরি অস্বীকৃত যদি নাও হয়, অধিকাংশ সময়েই তা সীমিত থাকে বা মেটানো হয় পারিবারিক কর্মকাণ্ডে। প্রশিকবিনাদেরও যে ব্যক্তিগত বন্ধুর প্রয়োজন হতে পারে, ব্যক্তি, জীবন ও জগৎ সম্পর্কে তাদের ভাবনার আদানপ্রদানের যে স্পৃহা রয়েছে, তাদেরও যে নিজস্ব পছন্দ-অপছন্দ ভালো লাগা মন্দ লাগার বিষয়গুলো সমমনা লোকদের সঙ্গে ভাগাভাগি করার ইচ্ছে জাগতে পারে, সে রকম সম্ভাবনা বা বাস্তবতাকে অনেকেই মানতে পারেন না। প্রশিকবিনা তার একাকিত্বের কথা পুরুষ বন্ধু বা সহকর্মীকে বলতে দ্বিধান্বিত। নানান জটিলতা, ভুল বোঝাবুঝি, সম্পর্কের টানাপোড়েন ও মানসিক চাপ সৃষ্টির সমূহ সম্ভাবনা সেখানে। আর যদি এই অনুভব এবং চিন্তার ধারা উভয়-পাক্ষিক না হয়, তাহলে অন্য মেয়েদের কাছে এ কথা বলতে গেলেও নিজের ব্যর্থতাই প্রমাণিত হয়। বাড়ি ঘরদোর জিনিসপত্র নিয়ে মহাপরিতৃপ্ত কোনো নারী হয়ত সহানুভূতির নামে করুণা প্রদর্শনই করে বসবেন। কেননা প্রশিকবিনার একাকিত্ব সমাজ-স্বীকৃত নয়। তাদের এ ধরনের বোধকে অনেকেই ভাবনাবিলাস অথবা কল্পনাপ্রসূত বলে মনে করেন। মানসিক নির্ভরতার জন্য প্রশিকবিনারাও যে খুঁটি খোঁজে একথা অনেকেই ধারণা করতে পারেন না। অর্থনৈতিক ও সামাজিক স্বাবলম্বিতা ও স্বাধীনতা অর্জন করার পরও তারা যে অন্য সকল মানুষের মতোই স্নেহের, আদরের, মনোযোগের কাঙাল হতে পারেন এটা প্রায় সবাই ভুলে যান। প্রশিকবিনারা যে সর্বংসহা, সকল ব্যাপারে পারদর্শী ‘ওয়ান্ডার ওম্যান’ নয়, সাধারণ রক্ত মাংসেরই তৈরি মানুষ যার কর্মক্ষমতা ও করণীয়ের ব্যাপ্তি সীমিত অথচ বোধের তীব্রতা রয়েছে পুরোপুরিই, সেটা কে মনে রাখে?
তাই এ প্রবাসের প্রতিটি বড় শহরে শুধু বাঙালির মাছ, মাংস, সবজি, মশলা, পোশাক-আশাক ভিডিওর দোকান নয়, প্রয়োজন আরো একটা করে ছোট জায়গা, সেটা হতে পারে কোনো ক্লাব, রেস্টুরেন্ট বা কফি হাউজের ভেতর একটা ছোট ঘর অথবা কর্নার। সেখানে প্রশিকবিনারা আসবে নেহায়েত একাকিত্ব ঘোচাবার জন্য, শ্রান্তি লাঘব করার জন্য, পারস্পরিক চিন্তাভাবনা সমস্যা নিয়ে আলোচনা করার জন্য, বাড়ির বাইরে প্রিয় সঙ্গী বা সঙ্গীদের সঙ্গে নির্মল সময় কাটাবার জন্য। এ জায়গায় বসে তারা তৈরি গরম চা ও সিঙ্গারা খাবে, গল্প করবে, হাসবে, পরস্পরের কাঁধে মাথা রেখে প্রয়োজনে চোখের জল ফেলবে (লেজবিয়ান সন্দেহ উদ্রেকের সম্ভাবনা উপেক্ষা করেই), তাস বা দাবা খেলবে, গান গাইবে, গান শুনবে, কবিতা পড়বে, গলা ফাটিয়ে তুমুল তর্ক, ঝগড়া, আলোচনা করবে। এমন একটা জায়গা কি পাওয়া যায় না? সপ্তাহে অন্তত একবারের জন্য!
নারী-আন্দোলনের সুদীর্ঘ পথপরিক্রমায় ষাটের দশকে জন্মনিয়ন্ত্রণ-বড়ির আবিষ্কার একটি অত্যন্ত গুরুত্বপূর্ণ মাইলফলক। যৌনতা ও সন্তানধারণ, নারীর যে-দুটি বিষয়কে পুঁজি করে আদিকাল থেকে নারীকে শোষণ ও বঞ্চনার শিকার করা হচ্ছে, সেই যৌনতাকে সন্তানধারণ থেকে আলাদা করার সুযোগ করে দিয়েছে এই জন্মনিয়ন্ত্রণ-বড়ি বা ‘পিল’। যৌনসম্পর্ক স্থাপন করা ও যৌনসুখ উপভোগ করা মানুষের অতি স্বাভাবিক একটি প্রবৃত্তি বা আকাঙ্ক্ষা। এই অতি মৌলিক ও জৈবিক বাসনা চরিতার্থ করতে গিয়ে নারীর অবধারিত পরিণতি যে সন্তানধারণ, সন্তানপ্রসব আর সন্তানের রক্ষণাবেক্ষণ নয়, এই সত্য যেদিন অন্তরে ধারণ করল নারী, সেদিন সে তার বহুমাত্রিক রূপ ও ক্ষমতা সম্পর্কে আরো সচেতন, আরো আস্থাশীল হয়ে উঠল। ‘পুত্রার্থে ক্রিয়তে ভার্যা’র মতো অবমাননাকর প্রাচীন শ্লোকের অসাড়তা প্রমাণ করতে সমর্থ হলো নারী বিবিধ বিষয়ে তার পারদর্শিতা ও নৈপুণ্য প্রদর্শনের সুযোগ পেয়ে। প্রকৃতির কাছে, ভবিতব্যের কাছে নিজেকে সঁপে না দিয়ে নিজের ব্যক্তিগত জীবন, শিক্ষাদীক্ষা, কর্মজীবনের সম্পূর্ণ নিয়ন্ত্রণ সে নিজের হাতে গ্রহণ করতে শিখল। নারী তার কর্মক্ষমতা ও ভূমিকা বিস্তার করার সুযোগ পেল। সন্তানধারণ যেহেতু নারীর একক ক্ষমতা ও দায়িত্ব, যতদিন সে নিজে এ-বিষয়টির নিয়ন্ত্রণ ও কর্তৃত্ব গ্রহণ করতে না পেরেছে, ততদিন শুধু মাতৃত্বজনিত ব্যাপারেই নয়, জীবন ও জগতের আনুষঙ্গিক অন্য অনেক বিষয়ের সিদ্ধান্তের জন্যেও তাকে পুরুষের মুখাপেক্ষী থাকতে হয়েছে। পিল অবশেষে তৈরি করে দিল স্বাধীন মানুষ হিসেবে নারীর পথচলার জন্য প্রশস্ত ও অপেক্ষাকৃত মসৃণ এক রাস্তা।
যৌনতাকে প্রজনন থেকে আলাদা করার আকাঙ্ক্ষা মানুষের আদিকাল থেকেই। জন্মনিয়ন্ত্রণ-প্রচেষ্টার ইতিহাস তাই স্বভাবতই সুদীর্ঘ। বাইবেলের সর্বপ্রথম পরিচ্ছেদ জেনেসিসে শীর্ষসুখের আগেভাগে শিশু-অপসারণের উল্লেখ রয়েছে। খ্রিষ্টপূর্ব ঊনবিংশ শতাব্দীতে মিশরের মেয়েরা অ্যাকাসিয়া পাতার সঙ্গে মধু যোগ করে অথবা জীবজন্তুর মল থেকে সাপোজিটরি তৈরি করে জরায়ুতে স্থাপন করত গর্ভরোধের প্রচেষ্টায়। খ্রিষ্টপূর্ব চতুর্থ শতাব্দীতে গ্রিসে অলিভ অয়েলের সঙ্গে সিডার তেল মিশিয়ে মলম তৈরি করে তা জরায়ুর ভেতর ব্যবহার করত মেয়েরা। খ্রিষ্টপূর্ব তৃতীয় শতাব্দীতে দার্শনিক অ্যারিস্টটল বীর্য নির্মূল করার জন্যে বিভিন্ন রকম তেল ও মলম ব্যবহারের পরামর্শ দিয়েছেন। খ্রিষ্টের জন্মের কয়েক বছর পর থেকেই রোমান লেখক ও দার্শনিকরা জন্মরোধে যৌনসম্পর্ক পরিহারের গুণগান করতে থাকেন। অষ্টাদশ শতাব্দীতে ক্যাসানোভা লেবুর অর্ধেক খোসা জরায়ুর ভেতর প্রতিস্থাপন করে জন্মরোধের প্রচেষ্টা চালান। ঊনবিংশ শতাব্দীর গোড়াতে বিশেষ এক ধরনের কাপড় অথবা মাছের অন্ত্রনালি দিয়ে তৈরি কনডম ও ডায়েফ্রাম ব্যবহারের প্রচলন ছিল।
আঠারো ‘শ সাতাশ সালে বিজ্ঞানীরা নারীর শরীরে ডিম্বাশয়ের অস্তিত্ব আবিষ্কার করেন। এরপর আরো দুই দশক লাগে ডিম্বাণু আর শুক্রাণুর মিলনে ভ্রূণ-সৃষ্টির সঠিক রূপরেখা নির্ণয় করতে। এর আগে পর্যন্ত মনে করা হতো পুরুষের বীর্য নারীর শরীরে সঠিকভাবে প্রবেশ করলেই সন্তান উৎপাদিত হয়। ভ্রূণের শরীর-গঠনে নারীর কোনো অবদান তখন পর্যন্ত স্বীকৃত ছিল না। নারীকে তখন মনে করা হতো শুধু সন্তানধারণ করার একটা আধার। ডিম্বকোষ ও নিষেকক্রিয়া-আবিষ্কারের মধ্য দিয়ে প্রজনন- প্রক্রিয়ার সঠিক রূপটাই শুধু উদ্ঘাটিত হলো না, সন্তান-জন্মে নারীর সক্রিয় ভূমিকা ও সমান অংশীদারিত্বের সঠিক চিত্রটাও প্রকাশিত হলো। এই সময় থেকে জন্মনিয়ন্ত্রণের ব্যাপারেও দ্রুত অগ্রগতি শুরু হলো। সঙ্গমের পর প্রক্ষালনের মাধ্যমে বীর্যমুক্ত হবার উপযোগী বিভিন্ন রকম পরীক্ষামূলক তরল পদার্থে বাজার ছেয়ে গেল। এসব দ্রব্য সহজভাবে ব্যবহারের জন্যে সিরিঞ্জও আবিষ্কৃত হলো। ১৮৩৮ সালে জার্মান ডাক্তার ফ্রেডেরিক ওয়াইল্ড দুই মাসিকের অন্তর্বর্তী সময়টাতে জরায়ু ঢেকে রাখার জন্যে এক রকম পাতলা ও ছোট পর্দা আবিষ্কার করেন যা জরায়ুর ‘ঘোমটা’ বা ‘টুপি’ বলে পরিচিত ছিল তখন। ১৮৩৯ সালে চার্লস গুডইয়ার রাবার-প্রযুক্তির বিপ্লব ঘটালে একে একে বাজারে আসে রাবারের তৈরি কনডম, আইইউডি, ডায়েফ্রাম। ১৮৮৬ সালে লন্ডনে প্রথমবারের মতো বাণিজ্যিকভাবে জন্মনিয়ন্ত্রক সাপোজিটরি তৈরি হতে শুরু হয়। কুইনাইন ও কোকো বাটার দিয়ে তৈরি এই সাপোজিটরির কার্যকারিতা একেবারে মন্দ ছিল না। দ্বিতীয় বিশ্বযুদ্ধ চলার সময় পর্যন্ত বিলাতে এই সাপোজিটরি খুবই প্রচলিত ছিল। প্রাক-শিল্পবিপ্লবকালে, বিশেষ করে তিরিশের দশকের ভয়ানক মন্দাকালে আমেরিকান মেয়েরা বিভিন্ন গাছগাছালি থেকে আহরিত দ্রব্যাদি দিয়ে তৈরি তরল পদার্থের সাহায্যে নিজেদের বীর্যমুক্ত করার চেষ্টা করতেন। ১৮৯০ সালে বিজ্ঞানীরা প্রথম মানুষের শরীরে হরমোন জাতীয় পদার্থের অস্তিত্ব সম্পর্কে সচেতন হন। ১৯০৫ সালে এর নামকরণ হয় হরমোন যা গ্রিকশব্দ ‘hormao’ (উত্তেজিত বা উদ্দীপ্ত করা) থেকে এসেছে। ভুয়া ও অনিরাপদ খাদ্য ও ওষুধ থেকে জনগণকে রক্ষা করার অঙ্গীকার নিয়ে ১৯০৬ সালে আমেরিকায় স্থাপিত হয় ফুড অ্যান্ড ড্রাগ অ্যাডমিনিস্ট্রেশন (এফডিএ)। ১৯২৪ থেকে ১৯২৭ সালের মধ্যবর্তী সময়টাতে স্বতন্ত্রভাবে কাজ করে জাপান ও অস্ট্রিয়ার বিজ্ঞানীরা আবিষ্কার করেন যে, মেয়েদের দুই মাসিকের মধ্যবর্তী খানিকটা সময়ে যৌনসম্পর্ক পরিহার করলে প্রাকৃতিকভাবেই জন্মনিয়ন্ত্রণ করা সম্ভব। তাদের উদ্ভাবিত ‘rhythm method’ আজো পৃথিবীতে জনপ্রিয়, যদিও হিসেব-নিকেশ করা এই “নিরাপদ সময়’ জন্মনিয়ন্ত্রণের জন্যে সবসময়ে নির্ভরযোগ্য নয়। ১৯২৮-২৯ সালে আবিষ্কৃত হয় মেয়েদের শরীরের প্রধান দুটি হরমোন—প্রজেস্টারোন ও এস্ট্রোজেন। এই হরমোন দুটির অস্তিত্ব ও ভূমিকা সম্পর্কে সম্যক জ্ঞান অর্জন প্রজনন-বিজ্ঞান ও জন্মনিয়ন্ত্রণ-পদ্ধতিকে দ্রুত এগিয়ে নিয়ে যেতে থাকে। বলা বাহুল্য, এই হরমোন দুটির কার্যকারিতা-নিয়ন্ত্রণের মাধ্যমেই জন্মনিয়ন্ত্রণ- বড়ি বা পিলের উদ্ভব হয়। পিল ডিম্বাশয় থেকে ডিম্বাণু নির্গমনে অন্তরায় সৃষ্টি করে। যেহেতু ভ্রূণের সৃষ্টির জন্যে প্রয়োজন একটিমাত্র শুক্রাণুর সঙ্গে একটি ডিম্বাণুর মিলন, কোটি কোটি শুক্রাণু ধ্বংস করার চেয়ে একটি ডিম্বাণুর গতিরোধ করা অনেক বেশি কার্যকর ও ফলপ্রসূ। পিলের কার্যকারিতা তাই প্রায় শতকরা এক শ ভাগ।
পিল-আবিষ্কারের কাহিনী বলার আগে এর পেছনে যাঁদের মৌলিক ও নিরলস অবদান রয়েছে সেই কয়েকজন ব্যক্তির নাম না করলে নয়। জন্মনিয়ন্ত্রণ-বড়ির আবিষ্কার একটি সফল ও সমবেত প্রচেষ্টার গল্প। একজন অসাধারণ মানুষের জীবন- আহরিত অভিজ্ঞতাসঞ্চিত এক বিশাল ও মহৎ স্বপ্নের গল্প। এই মানুষটি স্বপ্ন দেখতেন মাথাধরার বড়ি অ্যাসপিরিনের মতো সহজভাবে একটা ‘পিল’ খেয়ে নারী একদিন তার জন্মনিয়ন্ত্রণ করতে সক্ষম হবে। এই স্বপ্ন বাস্তবায়নের জন্যে নিজেকে উজাড় করে দিয়েছিলেন যে-দূরদৃষ্টিসম্পন্ন নারী, তাঁর নাম মার্গারেট সেঙ্গার (১৮৭৯-১৯৬৬)। মার্গারেট বিজ্ঞানী ছিলেন না। তিনি জানতেন না ঠিক কীভাবে কী উপায়ে এটা সম্ভব হবে। কিন্তু তিনি দৃঢ়ভাবে বিশ্বাস করতেন জন্মনিয়ন্ত্রণের দায়িত্ব মেয়েদের নিজেদের হাতে নিতে হবে। মার্গারেটের স্বপ্ন- বাস্তবায়নের অর্থ যুগিয়েছিলেন তাঁর সহযোদ্ধা সহস্বাপ্নিক ক্যাথরিন ম্যাক্করমিক (১৮৭৫-১৯৬৭)। আর জন্মনিরোধ-পিল আবিষ্কারের জন্যে তাঁরা যাঁকে পেয়েছিলেন, সেই মেধাবী বিজ্ঞানীর নাম গ্রেগরি পিনকাস (১৯০৩- ১৯৬৭)। জন্তুর ওপর গবেষণায় পিনকাসের আবিষ্কার মানুষের শরীরেও যে কার্যকর তা পরীক্ষা-নিরীক্ষার জন্যে যে-চিকিৎসকের প্রয়োজন হয়েছিল, সেই সাহসী চিকিৎসক- গবেষক হলেন রোমান ক্যাথলিক ডাক্তার জন রক (১৮৯০-১৯৮৪)। এছাড়া কৃত্রিম উপায়ে ও কম খরচে প্রোজেস্টারোন-তৈরির সাফল্য এনে সহযোগিতা করেছিলেন প্রফেসর রাসেল মার্কার। এরপর দুই ওষুধের কোম্পানি সার্ল ও সিন্টেক্সের দুই গবেষক যথাক্রমে ফ্র্যাঙ্ক কোল্টন ও কার্ল জেরোসি ভিন্ন ভিন্নভাবে কাজ করে মুখে খাবার- উপযোগী কৃত্রিম প্রজেস্টারোন তৈরি করে এই দুই ওষুধের কোম্পানির জন্য ‘জাদুর বড়ি’ তৈরির পথ উন্মুক্ত করে দেন। তাতে দেখা যায়, পিল-আবিষ্কারের জন্যে ঠিক সময়ে ঠিক জায়গায় এক অভূতপূর্ব মিলন ঘটেছিল বেশ কয়েকজন নিবেদিতপ্রাণ ব্যক্তির, যাঁদের যৌথপ্রচেষ্টার সুফল ভোগ করছে আজ বিশ্বের সিংহভাগ নারীকুল।
নিউইয়র্ক অঙ্গরাজ্যের কর্নিং শহরে এক খেটে-খাওয়া আইরিশ ক্যাথলিক পরিবারে জন্মগ্রহণ করেছিলেন মার্গারেট সেঙ্গার। তিনি চোখের সামনে মাত্র পঞ্চাশ বছর বয়সে তাঁর মাকে যক্ষ্মা রোগে মারা যেতে দেখেন। মার্গারেটের বয়স তখন মাত্র উনিশ। তিনি গভীর বেদনার সঙ্গে লক্ষ করেন, এগারোটি জীবিত ও সাতটি মৃত সন্তান প্রসব করার ধকল ও ক্লান্তিতে তাঁর মায়ের শরীর এতটাই অবসন্ন ছিল যে যক্ষ্মার মতো মহাব্যাধির সঙ্গে যুদ্ধ করার ক্ষমতা তাঁর একেবারেই ছিল না। মায়ের কফিন সামনে রেখে বাবাকে উদ্দেশ্য করে কঠিনভাবে বলতে দ্বিধা করেন নি মার্গারেট, ‘তুমিই এর জন্যে দায়ী, আমাদের মা এতগুলো সন্তান ধারণ করার জন্যেই এভাবে অসময়ে মরে গেল।’
মায়ের জীবনের পুনরাবৃত্তি নিজের জীবনে ঘটতে দেবেন না— এই ব্যাপারে মনস্থির করে মার্গারেট কর্নিং ছেড়ে নিউইয়র্ক শহরে চলে আসেন। সেখানে নার্সিংয়ে পড়াশুনা শেষ করে একটি ক্লিনিকে কাজ নেন। নিউইয়র্ক শহরের অনেক গরিব ও অভিবাসী মেয়ে আসত সেই ক্লিনিকে। অল্প বা বিনা পয়সায় অস্বাস্থ্যকর পরিবেশে গোপনে গর্ভপাত করাতে গিয়ে মৃতপ্রায় অবস্থায় কেউ কেউ এসে উপস্থিত হতো এই ক্লিনিকে। অবাঞ্ছিত সন্তান ধারণ করতে-করতে ক্লান্ত-বিধ্বস্ত এইসব নারীর সেবা করতে গিয়ে মার্গারেট স্থির করেন তাঁর বাকি জীবন তিনি ব্যয় করবেন মেয়েদের এই চূড়ান্ত ভোগান্তি থেকে মুক্তি দেওয়ার কর্মকাণ্ডে। ব্যক্তিগত জীবনে বিবাহিত ও তিন সন্তানের জননী হওয়া সত্ত্বেও স্বামী-সন্তান ঘর-সংসারের চেয়ে তিনি প্রাধান্য দেন জন্মনিয়ন্ত্রণে মেয়েদের কর্তৃত্ব-স্থাপনের বিভিন্ন প্রকল্পে। মার্গারেটই প্রথম ‘জন্মনিয়ন্ত্রণ’ (birth control) শব্দটি চালু করেন। তিনি Women Rebel (প্রতিবাদী নারী) নামে মেয়েদের জন্যে একটি কাগজ বের করেন। সেখানে লিখতে শুরু করেন কোন কোন সময় মেয়েদের গর্ভবতী হতে নেই, যেমন—অসুস্থতায় অথবা অভাবের সময়। যদিও এইসব দুর্যোগকালে গর্ভরোধ করার জন্যে মেয়েরা কী করবে সে-সম্পর্কে সুনির্দিষ্ট কোনো পন্থার উল্লেখ করেন নি মার্গারেট। তা সত্ত্বেও অশ্লীলতার অভিযোগে ‘কমস্টক আইনে’ তাঁর কাগজটি বাজেয়াপ্ত করা হয়। এই প্রসঙ্গে কমস্টক আইন সম্পর্কে কিছু বলা দরকার। অ্যান্থনি কমস্টক (১৮৪৪-১৯১৫) আমেরিকার গৃহযুদ্ধে সরাসরি অংশগ্রহণকারী এক সৈনিক। আঠারো শ ষাট দশকের শেষের দিকে নিউইয়র্ক শহরে এসে রীতিমতো চমকে যান কমস্টক। শহরের আনাচে-কানাচে যৌনকর্মীদের অবাধ আনাগোনা। রাস্তায়, দেয়ালে জন্মনিয়ন্ত্রণের বিভিন্ন পদ্ধতির খোলামেলা বিজ্ঞাপন। এসব দেখেশুনে গোঁড়া খ্রিষ্টান কমস্টকের চোখ ছানাবড়া। তিনি দৃঢ়ভাবে বিশ্বাস করেন, এইসব জন্মনিয়ন্ত্রণ-পদ্ধতি ও সামগ্রীর খোলামেলা বিজ্ঞাপনই সমাজের স্খলন, ব্যভিচার ও পতিতাবৃত্তির জন্যে দায়ী। তিনি কেবল স্থানীয় পুলিশদের যৌনকর্মী ও যৌন-ব্যবসায়ীদের গ্রেফতারে সহযোগিতা করেই ক্ষান্ত হন না, ১৮৭২ সালে অশ্লীলতার বিরুদ্ধে রচনা করেন এক দলিল। একদিন সকালে সেই দলিলটি নিয়ে ওয়াশিংটন গিয়ে কংগ্রেসে সেটা পেশ করেন বিল হিসেবে। এই বিলের সারমর্ম হলো : জন্মনিয়ন্ত্রণের সামগ্রী ও পদ্ধতি অত্যন্ত অশ্লীল, অবক্ষয়ী ও ব্যভিচারের প্ররোচক। ফলে সমাজের ক্ষতিকর এইসব পদ্ধতি বা দ্রব্যের বিজ্ঞাপন, বিতরণ বা ব্যবহার সম্পূর্ণ নিষিদ্ধ করা বাঞ্ছনীয়। ১৮৭৩ সালে আমেরিকার কংগ্রেস কমস্টক-বিলটি পাস করে আইনের মর্যাদা দেয়। শুধু তা-ই নয়, এই আইনটির আদলে বিভিন্ন অঙ্গরাজ্যে আরো কড়া আরো কঠিন সব আইন-প্রণয়ন শুরু হয়। এর মধ্যে সবচেয়ে কড়া আইন ছিল কানেক্টিকাট ও ম্যাসাচুসেটস অঙ্গরাজ্যে। কানেক্টিকাটের আইন-অনুযায়ী কোনো বিবাহিত দম্পতিও যদি তাদের শোবার ঘরের নিভৃতিতে কোনো জন্মনিয়ন্ত্রণ-ব্যবস্থা গ্রহণ করেন, তার জন্যেও তাদের অন্তত এক বছর কারাদণ্ডের শাস্তি হতে পারে। কমস্টক-আইনের আওতায় ফেলে মার্গারেট সেঙ্গারের কাগজটিই শুধু বন্ধ করে দেওয়া হয় না, মার্গারেটের নামেও গ্রেফতারি পরোয়ানা জারি করা হয়। জেলে বসে সময় নষ্ট করা সম্ভব নয় বলে মার্গারেট দেশ ছেড়ে বিলাতে পালিয়ে এসে সেখানে বসে জন্মনিয়ন্ত্রণের ব্যাপারে কাজ শুরু করেন। ১৯১৫ সালে অ্যান্থনি কমস্টক মারা যান। কিন্তু তাঁর প্রণীত আইন বহাল তবিয়তে দাপটের সঙ্গে আমেরিকায় রাজত্ব করতে থাকে। ১৯১৬ সালে মার্গারেট নিউইয়র্কে ফিরে এসে তাঁর বিরুদ্ধে জারিকৃত মামলার মোকাবিলা করেন। শুনানির পর মার্গারেটের বিরুদ্ধে সকল অভিযোগ প্রত্যাহার করে নেওয়া হয়। সঙ্গে সঙ্গে কমস্টক-আইনের বিরুদ্ধে সরাসরি যুদ্ধ ঘোষণা করে নতুন এক কাগজ বের করেন তিনি, যার নাম Birth Control Review। একই বছর তিনি তাঁর এক বোন ও মেয়েবন্ধুকে নিয়ে আমেরিকার প্রথম জন্মনিয়ন্ত্রণ-ক্লিনিক খোলেন নিউইয়র্ক শহরের ব্রুকলিনে। এই প্রথমবারের মতো আমেরিকার মেয়েরা প্রাতিষ্ঠানিকভাবে জন্মনিয়ন্ত্রণ-সম্পর্কে সরাসরি জানার ও জন্মনিয়ন্ত্রণ-পদ্ধতি গ্রহণ করার সুযোগ পান। কিন্তু ক্লিনিকটি খোলার মাত্র দশ দিনের মাথায় ওখানে হামলা হয়। সঙ্গে সঙ্গে ক্লিনিকটি জোর করে বন্ধ করে দেওয়া হয়। এছাড়া ক্লিনিকে মজুত যত কনডম ও ডায়েফ্রাম ছিল, সব বাজেয়াপ্ত করা হয়। মার্গারেট তখন উপায় না দেখে স্থানীয় ক্লিনিক ও ডাক্তারখানাগুলোতে লুকিয়ে লুকিয়ে ইউরোপ থেকে জন্মনিয়ন্ত্রণ-সামগ্রী এনে সরবরাহ করা শুরু করেন। কিন্তু কিছুদিনের ভেতরেই গোপনে ইউরোপ থেকে ডায়েফ্রাম আমদানি করার অপরাধে মার্গারেটকে গ্রেফতার করা হয়। কিন্তু এই মামলাতেও মার্গারেটের জয় হয়। শুধু তা-ই নয়, বিশেষ বিশেষ ঝুঁকিপূর্ণ ক্ষেত্রে চিকিৎসার খাতিরে পরিমিত পর্যায়ে জন্মনিয়ন্ত্রণ-সামগ্রীর আমদানি বৈধ বলে রায় দেওয়া হলো। মার্গারেট আবার তাঁর জন্মনিয়ন্ত্রণ-ক্লিনিকের কাজ শুরু করেন।
১৯১৭ সালে এক ঐতিহাসিক ঘটনা ঘটে। এই সময় বস্টনে মার্গারেটের বক্তৃতা শুনে অভিভূত হয়ে নিজে থেকে আলাপ করতে এগিয়ে আসেন আরেক অসাধারণ নারী ক্যাথারিন ম্যাক্করমিক। তাঁদের এই বন্ধুত্ব ও যৌথ কর্মপ্রকল্প আজীবন স্থায়ী হয়েছিল। শিকাগোর এক অভিজাত পরিবারে জন্মগ্রহণ করা ক্যাথরিন এমআইটি থেকে প্রাণবিজ্ঞানে ডিগ্রি নিয়ে বিয়ে করেছিলেন ধনকুবের স্ট্যানলি ম্যাক্করমিককে। কিন্তু বিয়ের দু বছর পরেই ক্যাথরিনের স্বামী মারাত্মক মানসিক রোগ স্কিজোফ্রেনিয়ায় আক্রান্ত হয়ে বোধশক্তি অনেকটাই হারিয়ে ফেলেন। যেহেতু এই অসুখটি বংশানুক্রমিক, ক্যাথরিন আজীবন সন্তানহীন থাকার সংকল্প নেন। মার্গারেটের সঙ্গে আলাপের পর মার্গারেটের বহুদিনের লালিত সেই ‘জাদুর বড়ি’র স্বপ্নে ক্যাথরিনও বিমোহিত হন যে বড়ি খেয়ে মেয়েরা তাদের অনাকাঙ্ক্ষিত সন্তানের জন্ম রোধ করতে পারবে। ক্যাথরিন যেহেতু প্রাণবিজ্ঞানে পড়াশুনো করেছেন, তিনি জানতেন পোলিওর টিকা ও জীবাণু-ধ্বংসকারী বিভিন্ন ফলপ্রসূ ওষুধের মতো মার্গারেটের স্বপ্নের আবিষ্কারও সম্ভব। এমন একটা সময়ে জন্মনিয়ন্ত্রণ-পিলের স্বপ্ন দেখতেন মার্গারেট ও ক্যাথরিন, যখন আমেরিকায় কালো লোকেরা ভিন্ন বাথরুম, ভিন্ন স্কুল, বাসে বিশেষভাবে চিহ্নিত ভিন্ন আসন গ্রহণ করতে বাধ্য হতো, যখন আমেরিকায় মেয়েরা ভোট দেবার অধিকার পর্যন্ত অর্জন করে নি। মার্গারেট ও ক্যাথরিন দু জনেই অবশ্য মেয়েদের ভোটের অধিকার আদায়ের আন্দোলনেও সোচ্চার ভূমিকা রেখেছিলেন। ১৯২০ সালে অবশেষে ভোট দেবার অধিকার পেল আমেরিকান নারী, যেখানে অন্যান্য কয়েকটি দেশের মেয়েরা এ-মৌলিক অধিকারটি আরো আগেই অর্জন করেছিল।
মার্গারেট ও ক্যাথরিন জন্মনিয়ন্ত্রণ-ক্লিনিকে কাজ করে যাচ্ছেন ঠিকই, কিন্তু তাঁরা দু জনেই খুব হতাশ। কেননা সেই প্রাচীন, অকার্যকর অথবা বিদঘুটে এবং অস্বস্তিকর সব জন্মনিয়ন্ত্রণ-পদ্ধতির মধ্যেই মেয়েদের আজো সীমাবদ্ধ রাখতে হচ্ছে। ডায়েফ্রাম যদি ও খুবই কার্যকরী, কিন্তু যেহেতু মেয়েরা নিজেরা তা শরীরে স্থাপন করতে পারে না, ডাক্তারের সাহায্যে গোপনাঙ্গে তা সংস্থাপনের বিড়ম্বনা ও শরমে জর্জরিত নারীদের আর কোনো নতুন পন্থার সন্ধান দেওয়া যাচ্ছে না। মার্গারেটের ‘স্বপ্নের বড়ি’ বুঝি স্বপ্নেই থেকে যাবে।
অবশেষে ১৯৫১ সালে মার্গারেটের সঙ্গে দেখা হয় গ্রেগরি পিনকাসের। পিনকাস তখন খুবই নামকরা বিজ্ঞানী। কিন্তু আর্থিক দিক দিয়ে তাঁর অবস্থান কিছুটা বেকায়দায়। ১৯৩৪ সালে মাত্র একত্রিশ বছর বয়সে প্রথম টেস্টটিউবে খরগোশের বাচ্চা তৈরি করে সমস্ত পৃথিবীতে হৈচৈ বাধিয়ে দিয়েছিলেন রাশিয়া থেকে আগত ইহুদি ইমিগ্র্যান্ট পরিবারের সন্তান পিনকাস। ততদিনে অ্যালডাস হাক্সলির ব্রেভ নিউ ওয়ার্ল্ড বাজারে সাড়া ফেলে দিয়েছে। লোকেরা পিতৃপরিচয়হীন, মনুষ্যত্বহীন টেস্টটিউব শিশুর ভয়ঙ্কর সামাজিক প্রভাবের কথা চিন্তা করে আতঙ্কিত। ফলে পিনকাসের এত বড় আবিষ্কার সুনামের চাইতে বিতর্কেরই জন্ম দেয় বেশি। জীবন নিয়ে ছিনিমিনি খেলার অভিযোগে হার্ভার্ড বিশ্ববিদ্যালয় থেকে চাকরি চলে যায় পিনকাসের। তখন তিরিশের দশকের ভয়ানক মন্দা চলছে পুরো আমেরিকায়। স্ত্রী-সন্তান নিয়ে একটা জীবিকার আশায় এখানে-সেখানে ধরনা দিতে শুরু করেন পিনকাস। এইসময় তাঁর এক বন্ধু তাঁকে খণ্ডকালীন পড়াবার একটি চাকরি দেন বস্টনের অদূরবর্তী উরস্টার শহরের ক্লার্ক বিশ্ববিদ্যালয়ে। এছাড়া দুই বন্ধু মিলে নিকটবর্তী শহর সুজবেরিতে একটা গবেষণাগারও প্রতিষ্ঠা করেন। অর্থের অভাবে পিনকাস বিজ্ঞান-গবেষণা ছাড়াও নিজেদের গবেষণাগার ও বাথরুম পরিষ্কারের কাজটাও নিজের হাতেই করতে থাকেন। ঠিক তখুনি তাঁর পরিচয় হয় মার্গারেট সেঙ্গারের সঙ্গে। মার্গারেটের ধারণা হয় পিনকাসই পারবেন এ-কাজটি করতে। এর আগে মার্গারেট ও ক্যাথরিন দু জনেই ঠিক করেছিলেন যথাযথ যোগ্য ব্যক্তির দেখা না মিললে শুধু গবেষণার জন্যে গবেষণা করার টাকা যোগাবেন না ক্যাথরিন। পিনকাসও খুবই আগ্রহের সঙ্গে প্রকল্পটি গ্রহণ করতে রাজি হন। মার্গারেট তখন ক্যাথরিনকে সঙ্গে করে এনে পিনকাসের সঙ্গে আলাপ করিয়ে দেন। এর চার বছর আগে ক্যাথরিনের স্বামী মারা গেছেন এবং ক্যাথরিন তার স্বামীর যাবতীয় সম্পত্তির মালিক হয়েছেন। পিনকাসের সঙ্গে কথা বলে ক্যাথরিন ও মনে করলেন এ-কাজ করা তাঁর পক্ষে সম্ভব। সঙ্গে সঙ্গে ক্যাথরিন চল্লিশ হাজার ডলারের প্রাথমিক চেকটি লিখে দিলেন পিনকাসের গবেষণার জন্যে। যদিও এটি এই ‘জাদুর বড়ি’ প্রকল্পের জন্যে ক্যাথরিনের অনেক চেকের একটি চেক, তবু এটা সত্য যে তখনকার দিনে চল্লিশ হাজার ডলার অনেক টাকা। শুধু টাকা দিয়েই ক্ষান্ত হলেন না ক্যাথরিন। পশ্চিম উপকূলের তাঁর বাসস্থানের পাট গুটিয়ে তিনি সোজা চলে এলেন পিনকাসের গবেষণাগারের কাছাকাছি, যাতে সার্বক্ষণিকভাবে এই গবেষণার কাজ তদারকি করতে পারেন। ততদিনে পিনকাস জানতেন প্রজেস্টারোন ইনজেকশন দিলে ডিম্বাশয় থেকে ডিম্বাণুর নির্গমন (ওভুলেশন) রোধ করা যায়। তিনি কয়েক মাসের মধ্যেই জীবজন্তুর ওপর গবেষণা করে প্রমাণ করলেন প্রজেস্টারোন ইনজেকশন দিয়ে ওভুলেশন বন্ধ করে গর্ভরোধ করা সম্ভব। কিন্তু মার্গারেটের স্বপ্ন বাস্তবায়নে এখনো দরকার আরো দুটি জিনিসের। এক, পিনকাসের এই গবেষণা যে মানবদেহে কার্যকর তার নিশ্চয়তা। দুই, মুখে খাবার প্রজেস্টারোন আবিষ্কার। পিনকাস একজন মৌলিক গবেষক হলেও পেশাগতভাবে ডাক্তার নন। ফলে মানবদেহে গবেষণা চালাবার অনুমতি বা যোগ্যতা তাঁর নেই। তিনি তাই শরণাপন্ন হলেন ড. জন রকের। যদিও ব্যক্তিগত জীবনে একজন রোমান ক্যাথলিক, জন্মনিয়ন্ত্রণের ব্যাপারে একটি প্রগতিশীল মনোভাব ছিল রকের। তাঁর কর্মজীবনের শুরুতে তিনি এতটাই রক্ষণশীল ছিলেন যে, হার্ভার্ড বিশ্ববিদ্যায়ের মেডিক্যাল কলেজে মেয়েদের ভর্তির বিরোধিতা করেছিলেন তিনি। কিন্তু এই রক-ই ম্যাসাচুসেটসে জন্মনিয়ন্ত্রণ-সামগ্রীর বিক্রির অনুমতি চেয়ে মার্গারেটের উত্থাপিত পিটিশনে অন্য বিশিষ্ট পনেরো জন চিকিৎসকের সঙ্গে নিজেও সই করতে দ্বিধা করেননি। রক-ই ছিলেন এই দলের একমাত্র রোমান ক্যাথলিক। রক যখন ছোট ছিলেন তখন তাঁর গির্জার পাদরি তাঁকে একটা কথা বলেছিলেন যা সারাজীবন ছায়ার মতো সঙ্গী হয়েছিল রকের। তিনি বলেছিলেন, ‘জন, সব সময়ে বিবেকের কথা শুনো। নিজের বিবেককে কারো কাছে জিম্মি রেখো না।’ বিবেকের কথা শুনেই পাঁচ সন্তানের জনক জন রক হার্ভার্ড বিশ্ববিদ্যালয়ের মেডিক্যাল কলেজে ছাত্রদের জন্মনিয়ন্ত্রণের ব্যাপারে শিক্ষা দিতে শুরু করেন। বিবেকের কথা শুনেই গ্রেগরি পিনকাসের প্রস্তাবে রাজি হন রক। সেই সময় বস্টনে একটি মেয়েদের ক্লিনিক চালাতেন রক। বহু জায়গা থেকে মেয়েরা আসত সেখানে চিকিৎসার জন্যে। প্রধানত সন্তানধারণে অসমর্থ মেয়েরাই আসত গর্ভধারণে সক্ষমতা-অর্জনের আশায়। পিনকাসের সঙ্গে যৌথ প্রকল্পের কাজ অতি গোপনীয়তার সঙ্গে করে যেতে হয় রককে। ম্যাসাচুসেটসে তখনো জন্মনিয়ন্ত্রণ যেহেতু আইনত সিদ্ধ নয়, এই গবেষণাকালে রক ও পিনকাসকে এমন ভাব দেখাতে হয় যেন তারা বন্ধ্যাত্ব ঘোচাবারই চেষ্টা করছেন, যদিও গবেষণায় ব্যবহৃত মহিলাদের বা তাদের আত্মীয়দের কাছ থেকে গবেষণায় অংশগ্রহণ করার সম্মতিপত্র গ্রহণ করা হয়। কিন্তু ঠিক যেভাবে সেই সম্মতিপত্রগুলো লেখা হয় তা আজকের বিচারে যথেষ্ট পরিষ্কার বা নৈতিক বলে দাবি করা যাবে না। রক তাঁর সীমিতসংখ্যক নারীর ওপর গবেষণার মাধ্যমে প্রমাণ করলেন যে, পিনকাসের আবিষ্কার মনুষ্যদেহেও সমান প্রযোজ্য। অর্থাৎ প্রজেস্টারোন ওভুলেশনকে সম্পূর্ণরূপে বন্ধ করে জন্মরোধ করতে সক্ষম। কিন্তু এফডিএ থেকে প্রজেস্টারোনকে জন্মনিয়ন্ত্রণ-বড়ি হিসেবে ব্যবহারের ছাড়পত্র পাবার আগে আরো বড় আকারের গবেষণা দরকার, যা আমেরিকায় সম্ভব নয়। তাছাড়া মনুষ্যদেহে এই বড় গবেষণাটি করার জন্যে রক ও পিনকাসকে আরো বেশ কিছুদিন অপেক্ষা করতে হলো এজন্যে যে, তখন পর্যন্ত মুখে খাবার-উপযোগী সস্তা দামের কৃত্রিম প্রজেস্টারোনের উদ্ভাবন সম্ভব হয় নি। এ-ব্যাপারে সহযোগিতা করলেন পেনস্টেট বিশ্ববিদ্যালয়ের অধ্যাপক ও বিজ্ঞানী রাসেল মার্কার। মার্কার বিভিন্ন গাছপালা থেকে মালমশলা নিয়ে কৃত্রিম উপায়ে প্রজেস্টারোন বানাতে সক্ষম হন। যথেষ্ট পরিমাণে ও কম খরচে প্রজেস্টারোন তৈরি করার জন্যে নানারকম উদ্ভিদ নিয়ে গবেষণা করতে করতে মার্কার মেক্সিকোতে একরকম মিষ্টি আলুর খোঁজ পান যা তাঁর আশা পূরণ করে। কিন্তু এই প্রজেস্টারোন কেবলমাত্র ইনজেকশনে সক্রিয়। মুখে খেলে এর কার্যকারিতা থাকে না। মার্কারের কৃত্রিম উপায়ে প্রজেস্টারোন তৈরির কাজকে তখন আরো এগিয়ে নিয়ে যান দুটি ওষুধ-কোম্পানির দুই বিজ্ঞানী, যাঁরা ভিন্ন ভিন্নভাবে কৃত্রিম উপায়ে মুখে খাবার-উপযোগী প্রজেস্টারোন তৈরি করেন। আমেরিকার ওষুধের কোম্পানি সার্লের ফ্র্যাঙ্ক কোল্টন ও মেক্সিকোর ওষুধ-কোম্পানি সিন্টেক্সের কার্ল বোরাসি কৃত্রিম যে-প্রজেস্টারোন তৈরি করেন তা মুখে খাবার উপযোগীই শুধু নয়, প্রাকৃতিক প্রজেস্টারোন থেকে আটগুণ বেশি শক্তিশালী। তাঁদের তৈরি প্রজেস্টারোন দিয়েই এই দুই কোম্পানি পরীক্ষামূলকভাবে জন্মনিয়ন্ত্রণ-বড়ি তৈরি করে যা রক ও পিনকাস তাঁদের বড় গবেষণায় ব্যবহার করেন। যেহেতু আমেরিকায় এই গবেষণা সম্ভব নয়, তাই ১৯৫৬ সালে পোর্তোরিকোতে গিয়ে এটা করা হয়। ফলাফল শতকরা এক শ ভাগ গর্ভরোধ। রাতারাতি পৃথিবীতে তোলপাড় পড়ে যায়। কিন্তু রক ও পিনকাস হঠাৎ আবিষ্কার করেন, সার্লের তৈরি প্রজেস্টারোন পিলে কেমন করে যেন অতি সামান্য পরিমাণ এস্ট্রোজেনের অস্তিত্ব রয়ে গেছে। সার্ল অতঃপর সম্পূর্ণ এস্ট্রোজেনমুক্ত খাঁটি প্রজেস্টারোন বড়ি বানিয়ে দিলে তা পুনরায় ব্যবহার করে রক ও পিনকাস নিশ্চিন্ত হন যে, যদিও দুটো বড়িই গর্ভরোধে সমান কার্যকর, সামান্য এস্ট্রোজেনের উপস্থিতি প্রকৃতপক্ষে প্রজেস্টারোনের পার্শ্বপ্রতিক্রিয়া কমাবার সহায়ক। ফলে আজো অধিকাংশ জন্মনিয়ন্ত্রণ-বড়িতে প্রজেস্টারোনের সঙ্গে থাকে সামান্য এস্ট্রোজেন।
১৯৫৭ সালে সার্ল ওষুধের কোম্পানি পিলকে জন্মনিয়ন্ত্রণের বড়ি হিসেবে নয়, মেয়েদের মাসিক নিয়মিত করার চিকিৎসার জন্যে ব্যবহারের অনুমতি প্রার্থনা করে। সরাসরি জন্মনিয়ন্ত্রণ-বড়ি বাজারজাত করা সমাজ কতখানি গ্রহণ করবে এ-ব্যাপারে যথেষ্ট সন্দেহ ছিল তখন। এফডিএ অবশ্য প্রায় সঙ্গে সঙ্গেই মাসিক নিয়মিতকরণে হরমোন পিলের ব্যবহারের অনুমতি দিয়ে দেয়। সার্লের ধারণা হয়েছিল, গর্ভরোধের জন্যে প্রতিদিন ওষুধ খেতে মেয়েরা রাজি হবে না। কিন্তু সার্ল এবং পৃথিবীর অন্য সকলকে স্তম্ভিত করে হঠাৎ সারা আমেরিকা জুড়ে মহামারীর মতো দেখা দেয় মাসিকের গণ্ডগোল। হাজার হাজার মেয়ে ডাক্তারের কাছে গিয়ে ধরনা দেয় পিলের প্রেসক্রিপশনের জন্যে। দেখা যায়, দু-বছরেরও কম সময়ের মধ্যে পাঁচ লাখ মেয়ে পিল ব্যবহার শুরু করে দিয়েছে। কারো বুঝতে বাকি থাকে না, জন্মনিয়ন্ত্রণের জন্যেই এই পিল ব্যবহৃত হচ্ছে। তা সত্ত্বেও ১৯৫৯ সালে রিপাবলিকান প্রেসিডেন্ট আইজেন- আওয়ার ঘোষণা দেন——জন্মনিয়ন্ত্রণের বিষয়টি সরকার বা রাজনীতির কোনো বিবেচ্য বা করণীয় বিষয় নয়। তিনি আরো বলেন, এ-ব্যাপারে সরকারের কোনো দায়িত্ব বা মাথাব্যথাও নেই। ১৯৬০ সালে সার্লের অনুরোধে এফডিএ পিলকে জন্মনিয়ন্ত্রণের বড়ি হিসেবে ব্যবহারের ছাড়পত্র দেয়। এটি নিঃসন্দেহে একটি ঐতিহাসিক ঘটনা। কেননা এটিই প্রথম সুস্থ শরীরে দীর্ঘমেয়াদি কোনো প্রেসক্রিপশন ওষুধ-ব্যবহারের অনুমতিপত্র। জন্মনিয়ন্ত্রণ-বড়িই একমাত্র ওষুধ যা চিকিৎসার জন্যে নয়, কেবল সামাজিক প্রয়োজনে বাজারজাত হয়েছে। জন্মনিয়ন্ত্রণের জন্যে অনুমতি পাবার দু বছরের মধ্যেই বারো লাখ মহিলা পিল ব্যবহার শুরু করেন। পাঁচ বছরের মধ্যে সেই সংখ্যা গিয়ে দাঁড়ায় পঞ্চাশ লাখে। ততদিনে সার্ল পরীক্ষা-নিরীক্ষার মাধ্যমে এস্ট্রোজেন ও প্রজেস্টারোনের পরিমাণ খানিকটা কমিয়ে আরো উন্নতমানের পিল তৈরি করতে শুরু করেছে যার পার্শ্বপ্রতিক্রিয়া অপেক্ষাকৃত কম। ষাট দশকের শেষের দিকে সাতটি ওষুধের কোম্পানি পিল তৈরি শুরু করে এবং তাদের মোট বিক্রির পরিমাণ ১৫০ মিলিয়ন ডলার ছাড়িয়ে যায়। ততদিনে আমেরিকায় এক কোটি বিশ লাখ মেয়ে পিল- ব্যবহার শুরু করেছে এবং পিল ততদিনে সবচেয়ে জনপ্রিয় জন্মনিরোধ-পদ্ধতি বলে পরিচিতি পেয়েছে। দেখতে-দেখতে আমেরিকার এক-চতুর্থাংশ দম্পতি জন্মনিয়ন্ত্রণে পিলের ওপর নির্ভরশীল হয়ে পড়ে।
পিলের উদ্ভাবন ঘটে আমেরিকার এক অত্যন্ত গুরুত্বপূর্ণ রাজনৈতিক ও সামাজিক পট পরিবর্তনের সময়ে। বর্ণবাদ ও ভিয়েতনাম-যুদ্ধের বিপক্ষে গণবিক্ষোভ ও নাগরিক- অধিকার আদায়ের আন্দোলন তখন তুঙ্গে। ষাটের দশকের আগে পুরো এক যুগ ধরে আমেরিকায় ঘরমুখী সন্তানমুখী হবার যে অদম্য এক স্রোত প্রবাহিত ছিল, যা ঐতিহাসিকভাবে ‘Baby Boom’ বলে পরিচিত, তা কিছুটা থিতু হয়ে আসতে শুরু করেছে তখন। পঞ্চাশের দশকে সেখানে বিবাহের হার সর্বকালের রেকর্ড ভেঙে দেয়। যুদ্ধোত্তর আমেরিকায় মেয়েদের মধ্যে খুব অল্প বয়সে বিয়ে করার হিড়িক পড়ে যায়। তখন সেখানকার জন্মের হার ভারতের জন্মের হারকে পিছনে ফেলে দিতে চায়। আমেরিকার মূলধারার সংস্কৃতিতে তখন প্রচণ্ডভাবে প্রচারণা চালানো হচ্ছে যে, গৃহ এবং স্বামী-সন্তান নিয়ে সংসার করাই আমেরিকার মেয়েদের প্রকৃত বৈশিষ্ট্য এবং একমাত্র গতি। গণমাধ্যমগুলো তখন ফলাও করে প্রচার করছে, আঁটোসাঁটো ফিটফাট নারীসুলভ পোশাক পরে সুন্দর পরিপাটি করে চুল আঁচড়ে আমেরিকান গৃহবধূরা যখন ঘরে বসে স্বামী-সন্তানদের যত্ন করছে, তখন কম্যুনিস্ট-সমাজে রাশিয়ায় মায়েরা তাদের সন্তানদের সরকার-পরিচালিত অন্ধকার ও মলিন ডে-কেয়ার সেন্টারে ফেলে রেখে ঢিলেঢালা ধূসর পোশাক পরে অসুখী মুখে কলকারখানার কাজে যাচ্ছে। এ-ধরনের অপপ্রচারে দেশ তখন একেবারে ছেয়ে গিয়েছিল। কিন্তু প্রকৃতপক্ষে দ্বিতীয় বিশ্বযুদ্ধ– ফেরত স্বামীর সঙ্গে চুটিয়ে সংসার করে পরপর চার-পাঁচটি সন্তান জন্ম দিয়ে রান্নাবান্না ঘর-সংসার করতে-করতে আমেরিকান গৃহবধূরা তখন ক্লান্ত-বিধ্বস্ত। সবচেয়ে ভয়ের ব্যাপার, তারা জানত, তখনো তারা আরো বিশ-ত্রিশ বছর সন্তান-উৎপাদনে সক্ষম। নিজেদের স্বাস্থ্য ও মানসিক স্বস্তির কথা চিন্তা করে আমেরিকান মেয়েরা তখন খুবই বিব্রত, হতাশ ও চিন্তিত। ততদিনে বেটি ফ্রিডেনের ‘ফেমিনিন মিস্টিক’ বাজারে চলে এসেছে। ফলে পিল-আবিষ্কারের সঙ্গে সঙ্গে তাকে একেবারে লুফে নিল আমেরিকার নারীকুল। আস্তে আস্তে তা ছড়িয়ে পড়ল সারা বিশ্বে। মেয়েরা হঠাৎ আবিষ্কার করল, ইচ্ছে করলেই তারা মানুষ বানাবার মেশিনের পরিচয় থেকে নিজেদের বের করে নিয়ে আসতে পারে। পুনঃপুনঃ সন্তানধারণের কারণে এতদিন কর্মজীবী নারীরা যথেষ্ট দায়িত্বশীল পদে অধিষ্ঠিত হতে পারতেন না, ছোটখাট কাজেই সীমাবদ্ধ থাকতে হতো তাঁদের। পিলের আবিষ্কার নারীমুক্তির দরজা খুলে দিল। যেহেতু সন্তান-জন্মের নিয়ন্ত্রণ সম্পূর্ণ নারীর হাতে এখন, পুরুষের মতো নারীও তার কর্মজীবন নিয়ে পরিকল্পনা করে তা বাস্তবায়িত করতে শিখল। লেখাপড়া, ডিগ্রি ও পেশার মাঝখানে অথবা পরে সে কখন কটা সন্তান ধারণ করবে অথবা আদৌ সে সন্তানবতী হবে কি-না এ-সিদ্ধান্ত গ্রহণ করার সুযোগ এসেছে তার। পিল-আবিষ্কারের কুড়ি বছরের ভেতর ৬০% সন্তান- উৎপাদনে সক্ষম আমেরিকান নারীদের কর্মজীবী হতে দেখা যায়। এছাড়া ছোট পরিবার ও স্বামী-স্ত্রী দু জনের রোজগারের ফলে অনেক সংসারেই নেমে আসে অর্থনৈতিক নিশ্চয়তা ও স্বস্তি। আর্থিক স্বাবলম্বিতা অর্জনের ফলে পরিবারে সিদ্ধান্ত গ্রহণের ক্ষেত্রে মেয়েদের অংশগ্রহণও বেড়ে যায়।
১৯৬৬-১৯৬৭ সালে পিলের সাফল্য যখন আকাশছোঁয়া, তখন একে একে পিলের যৌথ জননী মার্গারেট সেঙ্গার ও ক্যাথরিন ম্যাককরমিক এবং পিলের পিতা গ্রেগরি পিনকাস মৃত্যুবরণ করেন। প্রথম জীবনে ব্যক্তি-নারীর দুর্দশায় পিলের স্বপ্ন দেখলেও শেষজীবনে এসে মার্গারেট ও ক্যাথরিন উভয়েই পৃথিবীর জনসংখ্যা স্ফীতির কারণেও পিলের উপযোগিতার কথা ভেবেছেন। মার্গারেট, ক্যাথরিন ও পিনকাসের মৃত্যুর পর শুধু বেঁচে থাকেন জন রক যিনি পিলকে রোমান ক্যাথলিকদের কাছে গ্রহণীয় করার জন্যে অমানুষিক পরিশ্রম করতে শুরু করেন। ভ্যাটিকানের অনুমতি পাবার আশায় জন রক পিলকে একটি প্রাকৃতিক পন্থা (যেহেতু মেয়েদের শরীরের স্বাভাবিক হরমোন দিয়ে পিল তৈরি) বলে অভিহিত করেন যা ‘নিরাপদ সময়’কে দীর্ঘায়িত করে কেবল। কিন্তু এত প্রচেষ্টার পরও ভ্যাটিকান জন্মনিয়ন্ত্রণ-বড়িকে অনুমোদন করে না। তবে প্রাতিষ্ঠানিকভাবে অননুমোদিত থাকলেও আশির দশকের মধ্যে আমেরিকার ৮০% ক্যাথলিক মহিলা পিল ব্যবহার শুরু করেন এবং মাত্র এক-তৃতীয়াংশেরও কম ক্যাথলিক পাদরি পিল গ্রহণ করাকে প্রকাশ্যে অনৈতিক কাজ বলে দাবি করেন। পিলের ব্যবহার শুধু যে রোমান ক্যাথলিক-সমাজেই বিতর্কের সৃষ্টি করে তা নয়, কিছু নারীবাদীও পিলের যৌক্তিকতা নিয়ে প্রশ্ন তুলতে শুরু করেন। তাঁরা যুক্তি দেখান, জন্মনিয়ন্ত্রণ কেন মেয়েদের একতরফা দায়িত্ব হবে? পুরুষ কেন তার ভার নেবে না? তাঁরা মেয়েদের স্বাস্থ্যের ওপর জন্মনিয়ন্ত্রণ-বড়ির প্রভাব নিয়ে উদ্বিগ্ন হন। বলতে থাকেন, কতগুলো পুরুষ বিজ্ঞানী ও আইনপ্রণেতা গুটিকয়েক লোভী ও অবিবেচক ওষুধ-কোম্পানির সঙ্গে ষড়যন্ত্র করে মেয়েদের জীবন ও স্বাস্থ্য নিয়ে ছিনিমিনি খেলছে। তাঁদের আপত্তির প্রেক্ষাপটে পিলের নিরাপত্তাজনিত কংগ্রেসনাল শুনানিতে নারীপক্ষের অভিযোগ ও পরামর্শগুলো গভীরভাবে বিবেচনা করা হয়। এর ফলে আরো অল্প পরিমাণ এস্ট্রোজেন ও প্রজেস্টারোন-সংবলিত পিল বাজারজাত হয় যা অনেক বেশি নিরাপদ ও যার পার্শ্বপ্রতিক্রিয়া অনেক কম। এছাড়া পিলের প্যাকেটে স্বাস্থ্যের ঝুঁকি সম্পর্কে হুঁশিয়ারি যোগ করা হয়। নারীবাদীরা ছাড়াও পিলের বিরুদ্ধে বিদ্রোহ-ঘোষণা করেন আমেরিকার নিগ্রো সম্প্রদায়। ততদিনে তারা তাদের নাগরিক-অধিকার আদায়ে সোচ্চার এবং বেশ খানিকটা সফলও। পিলকে তারা ‘Black Genocide’ বলে অভিহিত করেন। গরিব অঞ্চলের ক্লিনিকগুলোতে পিলের যথেচ্ছ ব্যবহারকে তারা সুচিন্তিতভাবে বর্ণবাদ ও কালো মানুষের সংখ্যা হ্রাসের অভিসন্ধিতে সুপরিকল্পিত গণহত্যা বলে বর্ণনা করেন। কিন্তু অতি উৎসাহী নারীবাদী বা বর্ণবাদবিরোধীদের আপত্তি আস্তে আস্তে থিতিয়ে আসে। উভয় দলই মোটামুটি সিদ্ধান্তে আসেন নারীর বৃহত্তর কল্যাণে—বর্ণ ও অর্থনৈতিক বৈষম্যরোধে—পিল ক্ষতিকর নয়, বরং তা গঠনমূলক ভূমিকাই রাখতে পারে।
পিলকে নিয়ে অন্য যে-বিতর্ক তা পিল-ব্যবহারকারীর শারীরিক নিরাপত্তা ও স্বাচ্ছন্দ্যের ব্যাপার। প্রাথমিকভাবে আবিষ্কৃত পিলের তুলনায় আজকের পিলে প্রজেস্টারোনের পরিমাণ মাত্র এক-দশমাংশ এবং এস্ট্রোজেনের পরিমাণ মাত্র এক- তৃতীয়াংশ। ফলে এ-পিল গ্রহণকালে দৈনন্দিন অস্বাচ্ছন্দ্যের প্রকোপ ও পরিমাণ খুবই অল্প। মেয়েদের স্বাস্থ্যে পিলের প্রভাব নিয়ে পৃথিবীর বিভিন্ন জায়গায় বেশকিছু বড় আকারের দীর্ঘমেয়াদি গবেষণা করা হয়েছে। চল্লিশ বছর ধরে এই সকল গবেষণার ফলকে সংক্ষেপে বলতে গেলে বলতে হয়, পিল সার্বিকভাবে বেশ নিরাপদ একটি ওষুধ। নব্বইয়ের দশকে এসে তাই এফডিএ জন্মনিয়ন্ত্রণ-পিলকে নিরাপদ বলে আখ্যায়িত করেছে। কোনো কোনো গবেষণায় অবশ্য দেখা গিয়েছে যে, পিল ব্যবহার করার সময়ে স্তন ও জরায়ুর ক্যান্সারের হার ও রক্ত জমাট বাঁধার ও স্ট্রোকের হার কিছুটা বাড়ার সম্ভাবনা রয়েছে। তবে তা তেমন উল্লেখযোগ্য নয়। তাছাড়া অনেক ক্ষেত্রেই এইসব পিল-ব্যবহারকারীদের একই সময়ে ধূমপান করতেও দেখা গিয়েছে। আর ধূমপানের সঙ্গে ক্যান্সারের বা স্ট্রোকের সম্পর্ক আগে থেকেই সুপ্রতিষ্ঠিত। বিশ বছর আগে পিল-ব্যবহার বন্ধ করে দিয়েছেন এমন বয়োজ্যেষ্ঠ মহিলাদের ওপর আরেকটি বিশাল গবেষণায় দেখা যায়, পিল-ব্যবহারের দীর্ঘমেয়াদি তেমন কোনো স্বাস্থ্যগত কুফল নেই। পিল মৃত্যুর হার বা আয়ুর ওপরও কোনো প্রভাব ফেলে না। তবে ডিম্বাশয়ের ও জরায়ুর দেয়ালের ওপরের স্তরের (endomatrium) ক্যান্সাররোধে পিলের একটা উপকারী ভূমিকা রয়েছে। বৃহত্তর প্রেক্ষাপটে পৃথিবীর জনসংখ্যা-নিয়ন্ত্রণে গুরুত্বপূর্ণ অবদান রাখা ছাড়াও পিলের আরেকটি সুফল হল মাতৃত্বজনিত জটিলতায় স্বাস্থ্যহানি, অপুষ্টি ও মৃত্যুর হার কমানো। বাংলাদেশের মতো উন্নয়নশীল দেশে যেখানে মেয়েদের শতকরা কুড়ি ভাগের মৃত্যু ঘটে মাতৃত্বজনিত কারণে, সেখানে সম্পূর্ণ নারী-নিয়ন্ত্রিত জন্মনিরোধপন্থা পিলের গুরুত্ব অপরিসীম। পিলের কার্যকারিতার সঙ্গে তুলনীয় রয়েছে আর মাত্র দুটি জন্মনিয়ন্ত্রণ-পদ্ধতি : এক, যৌন-সম্পর্ক পরিহার; দুই, অস্ত্রোপচারের মাধ্যমে বন্ধ্যাত্বকরণ। প্রথমটি অবাস্তব, দ্বিতীয়টি ঘটায় স্থায়ী জন্মরোধ, যা সবসময়ে গ্রহণীয় নয়। তাই পিল আজো অদ্বিতীয় ও সবচাইতে জনপ্রিয়। তবে জন্মনিয়ন্ত্রণে প্রায় একশ ভাগ কার্যকরী হওয়া সত্ত্বেও পিল যেহেতু যৌনসংক্রামক ব্যাধিরোধে পুরোপুরি অক্ষম, জগৎ জুড়ে এইডসের ব্যাপক সংখ্যাবৃদ্ধির কারণে আজ শুধুমাত্র পিল-ব্যবহার করা ঝুঁকিপূর্ণ যৌন-সম্পর্কের জন্যে যথেষ্ট নয়। সঙ্গে কনডম ব্যবহার অপরিহার্য।
ষাটের দশকে আমেরিকায় বর্ণবিরোধী নাগরিক-স্বাধিকার-আন্দোলন ও ভিয়েতনাম- যুদ্ধকে কেন্দ্র করে যুদ্ধবিরোধী যে-আন্দোলন গড়ে উঠেছিল, পিল-আবিষ্কারের পরবর্তী সময়ে তার সঙ্গে এসে যোগ হয়েছিল নারী-আন্দোলনের আরেকটি অধ্যায় যা যৌনবিপু বলে পরিচিত। যৌনবিপ্লবের মূল কথা হল, মেয়েরা পুরুষদের মতোই যৌন-আনন্দ পেতে সক্ষম এবং পুরুষদের মতোই তাদের যৌন-চাহিদা রয়েছে। তারা এটাও জানাতে সক্ষম হয় যে, অবিবাহিত মেয়েদেরও যৌনক্ষুধা রয়েছে এবং অবিবাহিত পুরুষদের মতোই তাদেরও তা মেটাবার অধিকার আছে। এ-ধরনের কথা এর আগে জনসম্মুখে কেউ স্বীকার বা প্রকাশ করত না। নারীবাদীদের কাছে এই যৌনবিপ্লব নিজের শরীরকে জানা, বোঝা এবং তার নিয়ন্ত্রণের অধিকার-প্রতিষ্ঠার আন্দোলন। রক্ষণশীলদের কাছে এই যৌনবিপ্লব ব্যভিচার ও নৈতিক অধঃপতনের শামিল। প্রাচীনপন্থীরা মনে করতেন, পিল যেহেতু ১০০% জন্মরোধে সক্ষম, এই বস্তুটি অবিবাহিত মেয়েদের যৌন-সচল রাখতে এবং বিবাহিত মহিলাদের বিবাহ-বহির্ভূত যৌনসম্পর্ক-স্থাপনে প্ররোচিত করবে। তাঁরা ভয় করতেন, এই যৌন-স্বাধীনতা সমাজ ও পরিবারের ভিত ভেঙে দেবে—অবক্ষয় নেমে আসবে চারদিকে। পিনকাস ও রক বহুভাবে বোঝাবার চেষ্টা করেছেন যে, প্রযুক্তি মানুষের ব্যবহারকে নিয়ন্ত্রণ করে না। সমাজে যে-আচরণ বা প্রবৃত্তি আগেও প্রচলিত ছিল, সেটাই আজো বিদ্যমান। পিলের আবিষ্কার কেবল যা এতদিন গোপনীয় ছিল তা চোখের সামনে বের করে আনতে সাহায্য করেছে। তবে এটাও সত্য, বিয়ে এবং মাতৃত্বের জয়গানে মুখর পঞ্চাশের দশকের সমাজ ষাটের দশকে এসে অবিবাহিত জীবনযাপন ও যৌন-অনুসন্ধান- আনন্দযজ্ঞে ভীষণভাবে মেতে উঠেছিল। অনেকের কাছেই তখন বিয়ে, সন্তান, ঘর- সংসারের চাইতে নিজেদের স্বাধীন যৌনজীবন, ডিগ্রি, পেশা বেশি গুরুত্বপূর্ণ ছিল। হিউ হাফনারের Playboy পত্রিকা বের হয় তখন। হেলেন গার্লি ব্রাউনের Sex and Single Girl বইতে থাকে কর্মজীবী নারীদের যৌন-স্বাধীনতার গুণগান ও কলাকৌশলের বর্ণনা। ব্রাউন লিখেছেন, “বিয়ে হল একটা বীমার মতো যার প্রয়োজন কেবল জীবনের সবচেয়ে খারাপ সময়টাতে। জীবনের ভালো সময়গুলোতে স্বামীর দরকার নেই।’ তাঁর মতে—স্বামীর দরকার নেই, কিন্তু প্রেমিকের দরকার আছে এবং সেই প্রেমিক ধনী ও একাধিক হলে আরো ভালো হয়। ঐতিহাসিক ও সমাজবিজ্ঞানীরা অবশ্য আজো কোনো সিদ্ধান্তে পৌঁছাতে পারেন নি যে, ষাটের দশকের যৌনবিপ্লব কি পিলের আবিষ্কারেরই উত্তরাধিকার, নাকি তা ঘটনাচক্রেই একসঙ্গে ঘটেছে। কেউ কেউ এ-কথাও মনে করেন যে, শুধু পিল নয়, পঞ্চাশ দশকের Baby Boom এবং ষাটের দশকের বর্ণবাদ ও যুদ্ধবিরোধী-আন্দোলনের সম্মিলিত ফসল এই যৌনবিপ্লব।
পৃথিবীতে আজ ছয় থেকে নয় কোটি মেয়ে পিল-ব্যবহার দ্বারা জন্মনিয়ন্ত্রণ করে। ১৯৪৫ সালের পরে জন্মগ্রহণকারী আমেরিকান মেয়েদের আশি শতাংশ জীবনের কোনো- না-কোনো সময়ে জন্মনিয়ন্ত্রণের জন্যে পিল ব্যবহার করেছে। ষাটের দশকে এক জনপ্ৰিয় লেখক পিলের গুরুত্বকে সভ্যতার ইতিহাসে আগুন ও যন্ত্রপাতি-আবিষ্কারের সঙ্গে তুলনা করেছিলেন। নব্বইয়ের দশকে বিলাতের সাপ্তাহিক পত্রিকা The Economist পিলকে আধুনিক জগতের সপ্ত-আশ্চর্যের এক আশ্চর্য বলে অভিহিত করেছেন। ষাটের দশকে চাঁদে মানুষের প্রথম অবতরণের গুরুত্ব বর্ণনা করতে গিয়ে বলা হয়েছিল, ‘ব্যক্তি-মানুষের জন্যে এটি একটি ছোট্ট পদক্ষেপ, কিন্তু মনুষ্যজাতির জন্যে এটি একটি বিরাট উল্লম্ফন।’ সংখ্যাতত্ত্বের দিক দিয়ে বিচার করলে জন্মনিয়ন্ত্রণ-বড়ি বা পিলের আবিষ্কার বাজারে শত শত কার্যকরী বড়ির সাথে আরেকটি বড়ির সংযোজন মাত্র। কিন্তু পৃথিবীর অর্ধেক মানুষের জীবনের মান উন্নয়ন করতে, তাদের চিন্তা ও চেতনাকে শাণিত করতে এই ছোট্ট পিলটির অবদান অপরিসীম। পিল-আবিষ্কারের মাধ্যমে কী আশ্চর্যভাবে বদলে গিয়েছে মেয়েদের অবস্থা ও অবস্থান, নারীপুরুষ-নির্বিশেষে মানুষের জীবনে ঘটেছে এক বিশাল গুণগত পরিবর্তন। সভ্যতা নিঃসন্দেহে এগিয়ে গিয়েছে অনেকখানি।
নারীর স্বাধিকার প্রতিষ্ঠার আন্দোলনের বড় বাধা কেবল পুরুষ বা পুরুষতন্ত্র নয়। প্রকৃতি নিজেই নারীর বিপক্ষে অবস্থান নিয়েছে সৃষ্টির সেই আদিকাল থেকে। প্রকৃতির এই অসম বিভাজন—এই চরম বৈষম্যের প্রতিফলন নারীর শরীর ও তার জীবনচক্র। চতুর পুরুষ এই দৃশ্যত শারীরিক বিভাজনকে পুঁজি করেই নানারকম নারী অবদমনের হাতিয়ার তৈরি করেছে যেমন সামাজিক রীতিনীতি, ধর্মীয় অনুশাসনের নাগপাশ, পারিবারিক বিধিনিষেধ ও মূল্যবোধ, ইত্যাদি। ফলে পুরুষতন্ত্র থেকে মুক্তি আন্দোলনের সময় এ-কথা ভুলে গেলে চলবে না যে, আরো একটি মহাপরাক্রমী শক্তির বিরুদ্ধেও প্রতিনিয়ত লড়তে হবে নারীকে। শুধু মানুষের তৈরি বাধানিষেধ, বৈষম্য, অনাচার, অত্যাচারের বিরুদ্ধে নয়, প্রকৃতিদত্ত ও জন্মগতভাবে প্রাপ্ত নারীশরীরের জন্যেও দ্বিগুণ প্রতিকূলতার বিরুদ্ধে তাকে যুদ্ধ করে যেতে হবে।
বিবর্তনবাদ আমাদের এই শিক্ষা দেয় যে, বেঁচে থাকার লড়াইয়ের মাধ্যমে প্রাণীর শরীরে অতি ধীরে একরকম রাসায়নিক ও জৈবিক পরিবর্তন ঘটে যা আস্তে আস্তে তাকে প্রয়োজনীয় শারীরিক পরিবর্তনের মধ্য দিয়ে প্রতিকূল পরিবেশে বেঁচে থাকার ও বংশরক্ষা করার সামর্থ্য জোগায়। ফলে কয়েক কোটি বছর পর ধর্ষণ, প্রহার, খুন, অনাহারের মতো বৈষম্য বা অত্যাচারের প্রতিরোধে নারীর শরীর ঠিক কীরকম চেহারা নেবে আমরা জানি না। তবে আজকে নারীর যে দেহের গড়ন বা জীবনচক্র, তা দেখে মনে হয়, একমাত্র ‘আদর্শ পরিবেশ’ ছাড়া পুরুষ ও সমাজের কাছে নারী সমঅধিকার বা মর্যাদা আশা করতে পারে না। এখন দেখা যাক, বর্তমান পরিস্থিতিতে প্রকৃতি কেমন করে নারীর বিরুদ্ধে পুরুষকে তার স্বৈরতন্ত্র প্রতিষ্ঠার সুযোগ করে দিয়েছে, যা পদে পদে নারীকে অবদমনের সহায়ক শক্তি হিসেবে কাজ করেছে।
পরিবারে একটি কন্যাসন্তান যখন জন্মগ্রহণ করে, সেই ঘটনাটি প্রাথমিকভাবে কোনো কোনো সংসারে যতই আশাভঙ্গ বা নিরানন্দ সৃষ্টি করুক না কেন, আস্তে আস্তে তা সামলে উঠে প্রায় প্রতি পরিবারই কন্যাটিকে পুত্রসন্তানের মতোই আদর-যত্ন, স্নেহে লালন করতে থাকে। ফলে জীবনের প্রথম দশকটিতে কন্যাশিশুটিকে বিশেষ তেমন বাধানিষেধ বা বৈষম্যের মুখোমুখি হতে হয় না। নয়-দশ বছর বয়স পর্যন্ত একটি মেয়েশিশু আর ছেলেশিশুর চলাফেরা, আচরণের মধ্যে পারিবারিক বাধা বা নিষেধে তেমন পার্থক্য দেখা যায় না। যদিও কিছু প্রান্তিক ও দুস্থ পরিবারে খাদ্যবন্টন, স্বাস্থ্যসেবা ও সংসারের কাজকর্ম বণ্টনের ব্যাপারে কিছুটা বিভাজন ও বৈষম্য লক্ষ করা যায়। কিন্তু গোল বাধে মেয়েটির শরীরে যখন থেকে কন্যাসুলভ বিভিন্ন সমাহার বিকশিত হতে শুরু করে। অর্থাৎ যখন থেকেই তার স্তনের আবির্ভাব ঘটে, নিতম্ব ভারী হতে শুরু করে, হাতে, পায়ে, গলায়, মুখমণ্ডলে হালকা, মসৃণ, পেলব মেদের স্তর জমতে থাকে নরম ত্বকের ঠিক নিচের ভাঁজে, যা তাকে দৃশ্যত মোহনীয় করে তুলতে শুরু করে, তখনই তার হাতে-পায়ে বেড়ি বেঁধে দেয় পরিবার। ফলে প্রকৃতি এখানে নারীর যৌনতাকে বহিরঙ্গে প্রতিস্থাপন করে পুরুষ ও সমাজকে সাহায্য করে নারীকে ঘরের ভেতর অবরুদ্ধ করে রাখার ব্যাপারে। পোশাকে-আশাকে ঘোমটায় সর্বাঙ্গ ঢেকেঢুকে ঘরে বন্দী হয়ে থাকতে অথবা আনত নয়নে পথ চলতে নারীকে তখন বাধ্য করে পুরুষ। এটা সত্য, নারীকে অন্তঃপুরে ঢুকিয়ে দিয়ে পুরুষ তার পিতৃত্বের পবিত্রতা রক্ষার ব্যাপারে নিশ্চিন্ত হতে চায়। কিন্তু বিবাহের অনেক আগে, সন্তান জন্মদানের ক্ষমতা পুরোপুরি অর্জনের আগে থেকেই যে ঘরবন্দী করে রাখা হয় মেয়েদের তার বড় কারণ মেয়েদের যৌন অনুষঙ্গের বহিরঙ্গে উপস্থিতি। স্তন ও নিতম্ব যদি বহিরঙ্গে স্থান না পেত, কার্যত এমন দৃশ্যমান ও লোভনীয় না হয়ে উঠত, নারীকে ঘরের ভেতর আবদ্ধ করে রাখার জন্যে, পোশাকে-আশাকে তাকে ঢেকেঢুকে রাখার ব্যাপারে আরো জোরালো যুক্তি খুঁজতে আরো হন্যে হয়ে বেড়াতে হতো পুরুষকে। শিশ্ন ও যোনির মতো স্তন ও নিতম্বও শরীরের এমন স্থানে অনায়াসে জায়গা পেতে পারত, যা সরাসরি দৃষ্টিগোচর নয়।
স্তন ও নিতম্বের পর নারী শরীরে এসে যোগ দেয় আরো একটি অবদমনের হাতিয়ার। মাসিক। নারীকে স্বতন্ত্র করে রাখা বা দেখা এবং তার চলাফেরায় বিধিনিষেধ আরোপের ব্যাপারে এর চেয়ে বড় ভূমিকা আর কোনো কিছু নিয়েছে কি না সন্দেহ। মাসিকের সময় বিভিন্ন সামাজিক ও ধর্মীয় কার্যকলাপে অংশগ্রহণের সীমাবদ্ধতা ও নিষেধাজ্ঞা মেয়েদের অধস্তন অবস্থা নির্ধারণে ও তাদের নিজেদের মধ্যে হীনমন্যতাবোধ জাগ্রত করতে সহায়ক ভূমিকা পালন করে। মোটকথা, যে-মুহূর্তে নারী প্রজনন ক্ষমতার অধিকারী হতে শুরু করে, তার বাহ্যিক এই সকল পরিবর্তন এমন করে বিকশিত হতে থাকে যে, পুরুষ তাকে অন্তঃপুরে রেখে শুধু যৌনানন্দ ও সন্তান উৎপাদনের যন্ত্র হিসেবে গণ্য করতে শুরু করে।
প্রাণীর কাছে প্রকৃতির একটিই প্রত্যাশা—প্রজননের মাধ্যমে সৃষ্টির ধারাবাহিকতা রক্ষা করা। সেই প্রত্যাশা পূরণ যত সহজে এবং অবশ্যম্ভাবীভাবে ঘটবে ততই মঙ্গল—প্রকৃতির জন্যে। ফলে নারীর সম্ভ্রম বা আত্মপ্রত্যয় নয়, পরবর্তী প্রজন্ম সৃষ্টির হাতিয়ার হিসেবেই বরাবর নারীকে দেখে এসেছে প্রকৃতি।
সৃষ্টির ধারাবাহিকতা রক্ষার ব্যাপারে নারীর কাঁধে তুলে দেওয়া হয়েছে এক অসম বোঝা। নারীর দৈহিক গঠন, বিশেষ করে তার প্রজনন কাঠামো ও কার্যকলাপ নারী অবদমনের মূল হাতিয়ার। প্রকৃতি যদি নারীর প্রতি সদয় হতো, সৃষ্টির ধারাবাহিকতা রক্ষার্থে নারীকে পুরুষের সমান করে দেখত, তাহলে নারীর যৌনতাকে, তার শরীরের বিকাশকে এমনভাবে উপস্থাপন করতো না। মাসিক ও তার ব্যবস্থাপনার ঝক্কি-ঝামেলা ও ভয়, উন্নয়নশীল দেশে মেয়েদের স্কুল কামাই ও স্কুল থেকে ঝরে পড়ার একটি প্রধান কারণ বলে উল্লেখ করা হয়েছে বেশকিছু বড় বড় গবেষণায়। শরীরে হরমোনের যে ওঠানামার জন্যে প্রতিমাসে ডিম্বাশয় থেকে ডিম্বাণুর নির্গমন ঘটে এবং পরবর্তীকালে মাসিকের আবির্ভাব হয়, জৈবিক কারণে সেই চক্র বজায় রেখেও প্রকৃতি এই বাহ্যিক রক্তপাতের ব্যাপারটায় নারীকে ছাড় দিতে পারত। প্রতিমাসে তার জরায়ুর পর্দা ছিঁড়ে বহিরঙ্গে রক্ত ক্ষরণের কি আদৌ প্রয়োজন ছিল? অন্যান্য সমস্ত প্রাণিকুলে এই প্রক্রিয়া তাহলে জরুরি নয় কেন? আমরা পরবর্তী সময়ে আলোচনা করব, প্রাকৃতিকভাবে অথবা প্রযুক্তির মাধ্যমে সংখ্যায় কমবেশি মাসিক হওয়া অথবা পুরোপুরি মাসিকের নিবৃত্তির সঙ্গে নারীস্বাস্থ্যের যোগাযোগ কতখানি, আদৌ কোনো সম্পর্ক রয়েছে কি না, থাকলে এখন পর্যন্ত বৈজ্ঞানিক গবেষণায় এ-ব্যাপারে কী এবং কতটুকু জানা গেছে।
প্রকৃতি আরো যেভাবে নারী-অবদমনের সুযোগ করে দেয় পুরুষকে তা হলো নারীর যৌন অঙ্গের গঠন ও কার্যপ্রণালি। নারীর প্রধান যৌনাঙ্গ যদি এমন না হতো, যে তার ইচ্ছা-অনিচ্ছায় কিছুই যায় আসে না, তার প্রবল অনিচ্ছাসত্ত্বেও পুরুষ তার জৈবিক বাসনা ও যৌনলিপ্সা চাপিয়ে দিতে পারে নারীর ওপর, তাহলে ধর্ষণ নামক জগৎজুড়ে প্রচণ্ড কুৎসিত অপরাধটি—নারীজীবনের এই ভয়ঙ্কর অভিজ্ঞতাটি ঘটার সুযোগ হতো না। প্রকৃতি এমনভাবেই নারীর যৌনাঙ্গ তৈরি করেছে যাতে পুরুষের ইচ্ছার কাছে নারীকে সহজেই সমর্পিত হতে হয়। এতে করে মানুষ হিসেবে তার মৌলিক অধিকার বা আত্মসম্মান যতটাই লুণ্ঠিত হোক না কেন, প্রকৃতির খায়েশ — সৃষ্টির ধারবাহিকতা, ঠিকই রক্ষা পায়—পরিতৃপ্তি পায় পুরুষের যৌনাকাঙ্ক্ষা ও যৌন অনাচার। অথচ উল্টোটি অর্থাৎ নারীকে দিয়ে পুরুষের ওপর বলাৎকারের ঘটনা প্রায় কোথাও শোনা যায় না, যার অন্যতম কারণ পুরুষের যৌনাঙ্গের প্রকৃতি ও কার্যাবলি। পুরুষের নিজের ইচ্ছা ছাড়া নারী তাকে যৌনক্রীড়ায় অংশগ্রহণ করতে বাধ্য করতে পারে না। এখানেও প্রকৃতি পুরুষকে অধিকতর আধিপত্য দিয়েছে, সন্দেহ নেই। এছাড়াও প্রকৃতি পুরুষকে দিয়েছে অপেক্ষাকৃত বেশি গায়ের জোর, শক্তিশালী মাংসপেশি, নারী নির্যাতন ও ধর্ষণে পুরুষ এই প্রকৃতিদত্ত উপহারের অপব্যবহার করে।
এছাড়া প্রধানত যেভাবে প্রকৃতি নারী অবদমনের সুযোগ করে দেয়, তা হলো সন্তান ধারণ, প্রসব, সন্তান প্রতিপালন ও দুগ্ধদানের মতো জৈবিক ব্যাপারগুলো সম্পূর্ণ নারীর ওপর চাপিয়ে দিয়ে। সন্তান উৎপাদন, প্রতিপালন ও দুগ্ধদানের জন্যে পেশাজীবী নারীকে তার কর্মক্ষেত্রের পরিধি সঙ্কুচিত করতে হয়, অপেক্ষাকৃত নিম্নমানের পেশা বেছে নিতে হয়, কাজে উন্নতির ব্যাপারে স্বার্থত্যাগ করতে হয়, কখনো কখনো অর্থনৈতিক স্বাধীনতা ও জীবিকাকে পুরোপুরি পরিত্যাগ করে ঘরবন্দী হতে হয়। শরীরে ভ্রূণের আকারে জন্ম নেয়া সন্তান যখন নিজের রক্তে, মাংসে, পুষ্টিতে শরীরের ভেতর দীর্ঘ ন’মাস ধরে তিলতিল করে বেড়ে ওঠে, তারপর প্রবল প্রসব-যন্ত্রণার মধ্যে দিয়ে স্বপ্নের মতো আবির্ভূত হয় একদিন, যার মুখে তুলে দেওয়ার মতো আদর্শ খাদ্যও যখন নিজের শরীর থেকেই নিঃসৃত হয় নারীর, তখন সেই সন্তানের সঙ্গে তার যে স্থায়ী বন্ধন রচিত হয়, তা আর কোনো জাগতিক সম্পর্কের সঙ্গে তুলনা করা যায় না। একটি নারী যখন সন্তানসম্ভবা হয়, অথবা সন্তান প্রসব করে কিংবা দুগ্ধদান করে, তার শরীরে হরমোনের প্রচণ্ড ওঠানামা ঘটে। এস্ট্রোজেন, প্রোজেস্টারোন হরমোন যা নারী যৌন অনুষঙ্গ ও আকাঙ্ক্ষা বিকশিত করে, নারীর যৌনতাকে পুরুষের চোখে আকর্ষণীয় করে তোলে, যে দুটি হরমোন প্রধানত নারীত্বের হরমোন বলে সুপরিচিত, সেগুলো ছাড়াও গর্ভবতী ও দুগ্ধদানকারী নারীর শরীরে অন্য হরমোনগুলো যেমন অক্সিটসিন, ভ্যাসোপ্রেসিন, প্রোল্যাকটিনের পরিমাণ বেড়ে যেতে থাকে। এই শেষোক্ত হরমোনগুলো প্রসবে সহযোগিতা করে, স্নেহে আর্দ্র করে, দুগ্ধবতী করে নারীকে। ফলে স্পষ্টতই দেখা যাচ্ছে, সন্তান যদিও পিতামাতার যৌথ সৃষ্টি এবং সন্তানের জন্মে মাতা- পিতা উভয়েই বাৎসল্যবোধে প্লাবিত হয়, নারী যেমন নিজ শরীরে সন্তানকে ধারন করে এবং নানা ধরনের জৈবিক ও রাসায়নিক পরিবর্তনের ভেতর দিয়ে সন্তানকে নিজের দেহে আশ্রয় দিয়ে বড় করে তোলে, দুগ্ধদান করে, তাতে সন্তানের সঙ্গে মায়ের যে অটুট ও জৈবিক সম্পর্ক রচিত হয়, পিতার সঙ্গে ঠিক তেমনটি ঘটে না। গর্ভবতী স্ত্রী ও শিশুসন্তানের সান্নিধ্যে পিতার শরীরেও স্নেহশীলতার হরমোন কিছুটা প্লাবিত হয়, কিন্তু নারীশরীরে কিছু কিছু হরমোনের প্রচণ্ড প্রস্রবণ ও প্রবল তোলপাড়ের তুলনায় তা সামান্যই। ফলে পিতার সঙ্গে সন্তানের সম্পর্ক গড়ে ওঠে ধীরে ধীরে— মূলত পারস্পরিক সান্নিধ্যে পারিবারিক ও সামাজিক অন্যান্য ঘনিষ্ঠ সম্পর্ক যেমন করে গড়ে ওঠে, সেভাবেই।
নারীর বিরুদ্ধে প্রকৃতির আরেক অবদমনের নজির নারীজীবনে রজঃনিবৃত্তি। নারীকে যে প্রকৃতি পুরুষ আর সমাজের মতোই শুধু পরবর্তী প্রজন্মের স্রষ্টা হিসেবেই দেখে এসেছে, এর বেশি কিছু নয়, তার বড় প্রমাণ যখন একটি নারীর সন্তান উৎপাদনের ক্ষমতা হ্রাস পায়, তখন রজঃনিবৃত্তির মাধ্যমে নারী হরমোনগুলো এতটাই ঘাটতি শুরু হয় নারীশরীরে যে, তার যৌনাকাঙ্ক্ষা লোপ পায় অথবা প্রচণ্ডভাবে স্তিমিত হয়ে আসে। তার শারীরিক বিভিন্ন অস্বাচ্ছন্দ্য, উপসর্গ তীব্রভাবে দেখা দেয়—যেমন হঠাৎ হঠাৎ শরীরে প্রচণ্ড গরমের দমক লাগা, যৌনাঙ্গ শুকিয়ে যাওয়া, মাথা ঝিমঝিম করা, সমস্ত অস্থিগ্রন্থিতে ব্যথা, হাড় ভঙ্গুর হয়ে যাওয়া, স্মৃতিশক্তি লোপ পাওয়া, স্তনের ও জরায়ুর ক্যান্সারের সম্ভাবনা বৃদ্ধি পাওয়া। এসবই প্রমাণ করে, প্রকৃতির কাছে নারীজীবনের প্রয়োজনীয়তা তখন প্রায় শেষ। কেননা সন্তান জন্ম ও প্রতিপালনের মৌলিক দায়িত্ব সমাপ্ত করে ফেলেছে নারী। এখন সে ইহলোক পরিত্যাগ করলে জীব বা জগতের কিছু আসে-যায় না। প্রকৃতির এই খামখেয়ালি, ইচ্ছা বা অবহেলা পুরুষ তার বিভিন্ন আচরণের মাধ্যমে ব্যক্তিজীবনে প্রতিফলিত করে। বার্ধক্যের সঙ্গে সঙ্গে পুরুষের শরীরেও যৌন হরমোনের নিম্নগতি লক্ষ করা যায়, যৌনাকাঙ্ক্ষাও আগের মতো তীব্র থাকে না। কিন্তু এর মাত্রা এবং বহিঃপ্রকাশ তেমন প্রচণ্ড নয়, যেমনটি দেখা যায় নারীর বেলায়। যার জন্যে আশি বা নব্বই বছর বয়সেও পুরুষ সন্তানের জন্ম দিতে সমর্থ, নারী নয়। পুরুষের শরীরেও বৃদ্ধ বয়সে প্রোস্টেটের ক্যান্সারের হার বেড়ে যায়, কিন্তু প্রথমত এই ক্যান্সার বৃদ্ধি পায় অতি ধীরে, ছড়ায় কম, এর চিকিৎসাও অপেক্ষাকৃত সহজ এবং এটি নিরাময়যোগ্য। পুরুষের স্তিমিত যৌনক্ষমতাকে চাঙ্গা করে তোলার জন্যে বাজারে কতরকম ওষুধ, টনিক ও পুষ্টি-সম্পূরকের ব্যবস্থা! আরো কত গবেষণা চলছে নতুন নতুন ও উন্নতমানের পুরুষের যৌন-উত্তেজক ওষুধ আবিষ্কারের। নারীর জন্যে এ-ধরনের প্রায় কিছুই নেই। জাপানে জন্মনিয়ন্ত্রণ বড়ি আবিষ্কারের পর পঁয়ত্রিশ বছর অতিক্রান্ত হয়ে যাওয়ার পরও তা বাজারজাত করার ছাড়পত্র দেওয়া হয় নি। অথচ ভায়াগ্রার মতো ওষুধ আবিষ্কৃত হওয়ার সঙ্গে সঙ্গে জাপানের বাজার ছেয়ে গেছে, ভায়াগ্রাকে বাজারজাত করার ছাড়পত্র পেতেও একটু দেরি হয় নি জাপানে। জগৎজুড়ে এই নিয়ে প্রবল বিতর্ক ও সমালোচনার মুখে অবশ্য শেষ পর্যন্ত অর্থাৎ পুরুষের যৌন-উত্তেজক বড়ির ছাড়পত্র দেওয়ার পর জাপানে অবশেষে জন্মনিয়ন্ত্রণ বড়ির বাজারজাত করার অনুমতি পাওয়া গিয়েছে।
ফলে দেখা যাচ্ছে, প্রকৃতিদত্ত জৈবিক বৈষম্যকে পুঁজি করে পুরুষ ও সমাজ বরাবর নারীকে দাবিয়ে রাখার প্রচেষ্টা চালিয়েছে। আগেই বলা হয়েছে, জীবনের প্রথম দশকে নারী ও পুরুষশিশুর মধ্যে তেমন পার্থক্য বা বিভেদ লক্ষ করা যায় না। কিন্তু প্রথম দশকের পর থেকেই নারী-পুরুষ সম্পর্কে সবসময়েই একটা অসমতা বিরাজ করে, যা জীবনের শেষপ্রান্তে না আসা পর্যন্ত কোনো সমঝোতায় পৌঁছায় না, বিশেষ করে আমাদের দেশে, যেখানে স্ত্রীর চাইতে স্বামীর বয়স অধিকাংশ ক্ষেত্রেই কিছুটা বেশি হয়। জীবনের দ্বিতীয় দশকে মেয়েরা যখন কিশোরী বা কৈশোরোত্তীর্ণ, তাদের মনে পুরুষ সম্পর্কে আগ্রহ জাগে। মনের ভেতর নানা ধরনের রোমান্টিক চিন্তা ও প্রত্যাশা জন্মায়। প্রেম ও প্রেমিক সম্পর্কে রোমান্টিক সব স্বপ্ন দেখতে শুরু করে মেয়েরা। হরমোনের বিচিত্র কাণ্ডকারখানা তাদের শরীরে কাঁপন তোলে—শিহরণ জাগায়। হৃদয় আর্দ্র হয়ে ওঠে। পুরুষের চিন্তা ও পুরুষসঙ্গ ভালো লাগতে শুরু করে। পুরুষের কাছাকাছি আসা, এক-আধটু আলতো ছোঁয়া, পাশাপাশি বসে কথা বলা ইত্যাদি ব্যাপারে আগ্রহ বাড়ে মেয়েদের; কিন্তু তখন এই বয়সের পুরুষসঙ্গী প্রচণ্ড যৌন তাড়নায় ভোগে। রোমান্টিক চিন্তা-টিন্তা নয়, সরাসরি যৌনকেলিতে অংশগ্রহণ করতে মরিয়া হয়ে ওঠে পুরুষ। ফলে প্রেমে হাবুডুবু খেতে-থাকা প্রেমিকা বা সদ্য বিবাহিত স্ত্রী হতাশ হয় স্বামীর আগ্রাসী আচরণে—তার একরৈখিক জৈবিক চাহিদায়। কেননা, নারীর যৌন-আকাঙ্ক্ষার তীব্রতা তখনো ততটা প্রকট হয় নি, যেমন হয়েছে তার রোমান্সের ধারণার, আদর ও নরম সোহাগের আকাঙ্ক্ষার। এসব আকাঙ্ক্ষা ও আকর্ষণের পরিণতিতেই কেবল যৌন-সংসর্গ উপভোগ্য হয়ে উঠতে পারে দ্বিতীয় ও তৃতীয় দশকের মেয়েদের জীবনে। এছাড়া নয়। এরপরের দুই দশকে, অর্থাৎ ত্রিশ ও চল্লিশের কোঠায়, নারীর যৌনতা আস্তে আস্তে জেগে ওঠে। পুরুষসঙ্গীর জন্যে আকুল হয় মন। কামভাবে কাতর নারী স্বামী বা প্রেমিকের শারীরিক সান্নিধ্য কামনা করে প্রবলভাবে। কিন্তু ততদিনে পুরুষ তার সঙ্গিনীর শরীর সম্পর্কে এতটাই অবগত ও পরিচিত হয়ে পড়েছে যে, তার দেহ-সম্পর্কে আগের সেই আগ্রহ আর থাকে না তার। পুরুষ বরাবরই জয় করতে ভালোবাসে। নারীকে বশে এনে তাকে উপভোগ করার পর বিজয়ীর আনন্দ যতটা না সে উপভোগ করে, তার চেয়ে বেশি বোধ করে সে পুরাতনের প্রতি ক্লান্তি ও একঘেয়েমি। ত্রিশ ও চল্লিশের দশকের পুরুষ তার পেশা, কর্মক্ষেত্র, বন্ধুদের সঙ্গে গল্পগুজব, ব্যবসা গোছানো—বলতে গেলে তার পেশায় প্রতিষ্ঠা বা সাফল্য লাভেই বেশি মনোযোগী, বেশি উদ্যোগী হয়ে ওঠে। ঘরের চাইতে বাইরেই সময় কাটে বেশি তার। এইসময় শিশুসন্তান ও বাড়ন্ত সংসারে বন্দী নারী নানানভাবে মুক্তি খোঁজে। কেউ তার যাপিত জীবনের ক্লান্তি ও একঘেয়েমি দূর করতে ফুলের বাগান করে, কাঁথা সেলাই করে, ছেড়ে দেওয়া গানের অনুশীলন শুরু করে, কবিতা পাঠ করে, সাহিত্য রচনার চেষ্টা চালায় অথবা নিজের অনুভূতি ও অভিজ্ঞতা প্রকাশ করার জন্যে সমমনা মানুষ খোঁজে। সেই মানুষটি আরেকটি নারী হলে সমস্যা তেমন হয় না। পুরুষ হলে, বিবাহ-বহির্ভূত সম্পর্ক গড়ে ওঠার সম্ভাবনা থাকে, না গড়ে উঠলেও অপবাদের ঝড় ওঠে।
এর পরের দশকে সন্তানরা আরো যখন বড় হয়, মায়েরা সন্তানের পড়াশোনা, চাকরি-বাকরি ও সর্বাঙ্গীণ কল্যাণে এতটাই ব্যস্ত থাকে যে, সন্তান ও স্বামী ছাড়া বাকি যেটুকু সময় থাকে তার সবটাই প্রায় কাটে দৈনন্দিন রান্নাবান্না, আতিথেয়তা ও লৌকিকতায়, সঙ্গে জীবিকা অর্জনের দায়িত্ব থাকলে তো কথাই নেই। এইসময় রজঃনিবৃত্তির প্রক্রিয়া শুরু হয়ে যায় নারীশরীরে। যৌনতার আগ্রহ হারাতে বসে নারী। আর সেই সময় পেশায় প্রতিষ্ঠিত ও পরিতৃপ্ত অথবা পেশা কিংবা ব্যবসায় ব্যর্থ এবং হতাশ পুরুষ বাইরের দিকে ঝুঁকে পড়ে আরো বেশি। স্বামী, সন্তান ও সংসারে সমর্পিত প্রাণ, নিবেদিত জীবনের অধিকারী স্ত্রীর প্রতি আগ্রহ আরো কমে যায় তার। অনাসক্ত হয়ে পড়ে পুরুষ অনুত্তেজক একঘেয়েমিতে ভরা অতিপরিচিত স্ত্রীর প্রতি। অনেক পুরুষই এসময় অন্য নারী বিশেষ করে অল্পবয়সী নারীদের প্রতি দারুণ আগ্রহ, আসক্তি ও আকর্ষণ বোধ করে। নিজের পড়াশোনা, জ্ঞান, অভিজ্ঞতা ও রুচি দিয়ে কোমলমতি অল্পবয়সী তরুণীদের মুগ্ধ করার প্রতি, তাদের মনে দাগ কাটার প্রতি তীব্র আকর্ষণ জন্মে তখন পুরুষের। সবসময় যৌন-সম্পর্ক পর্যন্ত তা না গড়ালেও যৌন অনুষঙ্গ ও যৌন ফ্যান্টাসি থেকেই যায়। আর থাকে জয়ের বাসনা। এছাড়া তাস বা দাবা খেলা, ক্লাবে যাওয়া, রাজনীতি বা খেলা নিয়ে উত্তপ্ত আলোচনা কিংবা স্রেফ বন্ধু-বান্ধবদের সঙ্গে আড্ডা দিয়ে রাত করে ঘরে ফেরা নিত্যনৈমিত্তিক ব্যাপার হয়ে দাঁড়ায়। মোটকথা, ঘরের চাইতে বাইরে সময় কাটাতেই বেশি আগ্রহী হয়ে পড়ে পুরুষ এসময়। সংসার ও স্ত্রীর প্রতি তার এই উদাসীনতা নিয়ে প্রশ্ন তোলা হলে সে বলবে, সারাজীবন এ- সংসারের ঘানি টেনেছে সে। এখন এ বয়সে, একটু নিজের দিকে তাকানো দরকার, একটু আনন্দ-ফুর্তি করা দরকার। জীবন তো একটাই। কিন্তু নিজের দিকে তাকানো বা আনন্দ-ফুর্তি করার অধিকার কি কেবল পুরুষেরই রয়েছে? ঘরের নারীটির কথা কে ভাবে? তার কি সেই অধিকার কোনোদিনই থাকবে না? সে যাই হোক, বাইরের দিকে ঝুঁকেপড়া স্বামী আর সংসারে আরো বেশি নিবেদিত স্ত্রী আস্তে আস্তে দুই পৃথিবীর বাসিন্দা হয়ে পড়ে। পুত্র-কন্যা উচ্চশিক্ষার্থে, কর্মোপলক্ষে অথবা বিবাহোত্তরকালে ঘর ছেড়ে চলে গেলে সংসারে বিরাট যে শূন্যতার সৃষ্টি হয়, তাকে মাঝে মধ্যে ভেঙে দেয় কেবল পরস্পরের প্রতি তিক্ত অভিযোগ, অনুযোগ, তর্ক ও ঝগড়া। এসবের অধিকাংশই তাৎক্ষণিক কোনো ঘটনা বা কর্মের সঙ্গে সবসময় সম্পর্কিত হয় না। হয়তো সারাজীবনের আহরিত অভিজ্ঞতা থেকে সঞ্চারিত যে ক্ষোভ, কোনো ছোটখাট বা তুচ্ছ ঘটনাকে কেন্দ্র করে হঠাৎ তা বিস্ফোরিত হয়ে পড়ে মাত্র। যৌন-আকর্ষণ ও যৌন- আকাঙ্ক্ষা স্তিমিত হয়ে আসায় এ-ধরনের মনোমালিন্য ঘোচাবার মহৌষধ হিসেবে আগের মতো যৌন-সংযোগের ব্যবহারও প্রায় অনুপস্থিত হয়ে পড়ে। ততদিনে তাদের জীবন হয়ে পড়ে অনেকটা ভাইবোনের মতো, প্রায়শই অযৌন।
পাশ্চাত্যে একটা মজার বিষয় লক্ষ করা যায়। প্রথম বয়সে পুরুষ-নারী যখন উভয়েই তরুণ ও স্বাস্থ্যবান, তখন স্বামী-স্ত্রীর যৌথ বিছানা হয় ডাবল অথবা কুইন সাইজের। কিন্তু বয়স যত বাড়ে, যত বৃদ্ধ হয় দম্পতি, ততই দেখা যায় তাদের যৌথ বিছানার পরিধির বিস্তার অবশ্যম্ভাবী হয়ে পড়ে। বেশিরভাগ বয়স্ক স্বামী-স্ত্রীই ঘুমোয় কিং সাইজের বিশাল বিছানায় যা দৈর্ঘ্যে ও প্রস্থে সমান, অথবা দুটি ভিন্ন টুইন সাইজ বিছানায়। এ শুধু একজনের ঘুমের ব্যাঘাত ঘটাতে পারে আরেকজন, এই সহানুভূতি বা আশঙ্কা থেকেই নয়। অথবা শারীরিকভাবে অশক্ত এবং অপেক্ষাকৃত কম সতর্ক বয়স্ক দম্পতির খাট থেকে পড়ে যাওয়ার সম্ভাবনা বা ভয় থেকেও নির্ধারিত নয়। পঞ্চাশ এবং ষাটের দশকে অনেক স্বামী-স্ত্রীই পরস্পরের কাছ থেকে শারীরিকভাবে যতটা সম্ভব দূরে থাকতেই পছন্দ করে। এ অবস্থার কিছুটা পরিবর্তন ও উন্নতি লক্ষ করা যায়——যখন তাদের সন্তানদের ঘরে ছেলেপুলে আসতে শুরু করে, যখন নাতি-নাতনি বড় হতে থাকে। আরেকটি নতুন প্রজন্মের আগমনে অর্থাৎ নাতি-নাতনিকে পেয়ে তাদের আদর করতে গিয়ে—নিজেদের রক্ত চোখের সামনে চলতে ফিরতে লাফাতে দেখে——বৃদ্ধ- বৃদ্ধা আবার নতুন করে নিজেদের আবিষ্কার করতে শুরু করে। নাতি-নাতনির মাধ্যমে নিজেদের সন্তানদের শিশুকালের কথা স্মরণ করে তারা। এই স্মৃতি রোমন্থন ও তুলনা তাদের পুলকিত করে, উত্তেজিত করে। তাছাড়া শিশুসন্তানের সঙ্গে শিশু নাতি-নাতনির বড় পার্থক্য এখানে যে, নাতি-নাতনিকে ইচ্ছামতো আদর করা যায়, চটকানো যায়, যা খুশি করতে দেওয়া যায়, প্রচণ্ড প্রশ্রয় দেওয়া যায়, নিজের সন্তানের মতো তার প্রতি তেমন দায়দায়িত্ব থাকে না, তাকে শৃঙ্খলাবদ্ধ করার জন্যে কঠোরও হতে হয় না। ফলে চোখের সামনে নিষ্পাপ শিশুর বেড়ে-ওঠা পর্যবেক্ষণ করে নির্মল আনন্দ পাওয়া যায়, অথচ কোনো দায়িত্ব বা কর্তব্য ঘাড়ে নিতে হয় না। আর তাই জীবনের প্রথম দশকের পর পুরুষ ও নারী আবার একটা সাধারণ খেলার মাঠের সন্ধান পায় একেবারে শেষ বয়সে এসে। জীবনের শেষ দশকে, বা শেষ দুই দশকে–তৃতীয় প্রজন্মকে নিয়ে।
ফলে সব মিলিয়ে দেখাই যাচ্ছে, প্রকৃতি ও পুরুষ উভয়েই নারীকে বরাবর তাদের প্রয়োজনে ব্যবহার করে এসেছে—পুরুষ তার যৌনলিপ্সায় ও তার বংশরক্ষার খাতিরে এবং প্রকৃতি তার সৃষ্টির ধারাবাহিতা বজায় রাখার জন্যে। কিন্তু পুরুষ-প্রকৃতি কেউই নারী আসলে কী চায়—নারীর প্রকৃত কল্যাণ কোনভাবে আসতে পারে, তা নিয়ে উদ্বিগ্ন নয়। এই অবস্থায় নারীকেই তুলে নিতে হবে দায়িত্ব এই দুই মহাশক্তির বিরুদ্ধে দাঁড়িয়ে নিজের অধিকার, ইচ্ছা-অনিচ্ছার সামাজিক স্বীকৃতি আদায়ের।
নারী জানে, সন্তান এবং নাতি-নাতনি শুধু প্রজন্ম রক্ষার খাতিরেই নয়, নির্মল আনন্দ পাওয়ার জন্যে, নিজের জীবনের পরিধি বিস্তৃত করার জন্যেও দরকার। কিন্তু প্রজন্ম সৃষ্টির সঙ্গে সঙ্গে বা তার বদলেও (যদি কোনো নারী সন্তানহীন হওয়ার সিদ্ধান্ত নেয়) দরকার মানুষ হিসেবে তার মৌলিক অধিকার প্রতিষ্ঠা করা। কীভাবে তা করবে নারী? প্রধানত, তিন উপায়ে : শিক্ষা, জীবিকা ও প্রযুক্তির মাধ্যমে। পুরুষ ও প্রকৃতির কাছে অসহায়ভাবে সমর্পিত হওয়ার বদলে জ্ঞান, অর্থোপার্জন ও প্রযুক্তি নারীর সামনে তুলে ধরে একাধিক পথের সন্ধান। কিছু কিছু ব্যাপারে নিজের ইচ্ছামতো পছন্দ করার, বেছে নেওয়ার, বিকল্প খোঁজার, সিদ্ধান্ত নেওয়ার সুযোগ পায় নারী যা আগে পেত না সে। শিক্ষা নারীকে শুধু কর্মক্ষম ও অর্থনৈতিকভাবে স্বাবলম্বী হতেই সাহায্য করে না, শিক্ষার আলোতে অনেক কুসংস্কার এবং ভ্রান্ত বা বিভ্রান্তিকর তথ্যের অসারতা সম্পর্কেও সচেতন হয় নারী। সেইসঙ্গে পরিচিত হয় সভ্যতা ও প্রযুক্তির অগ্রগতির সঙ্গে। নারী-অবদমনের সবচেয়ে বড় হাতিয়ার, তথ্য এবং প্রযুক্তির সঙ্গে নারীকে সম্পৃক্ত হতে না দেওয়া—সভ্যতা ও জ্ঞানের আলো থেকে তাকে আড়াল করে রাখা। শিক্ষা এবং জীবিকার মাধ্যমে অর্থনৈতিকভাবে ও নীতিগতভাবে নারী যদি স্বাবলম্বী হয়, পুরুষ ও প্রকৃতির অবমূল্যায়নের ও বৈষম্যের ধাক্কা অনেকটাই সামলে উঠতে পারবে সে। বিজ্ঞানের আবিষ্কার আর প্রযুক্তির ব্যবহারে নারী তার দৈহিক অনেক সীমাবদ্ধতাই কাটিয়ে উঠতেও সমর্থ হবে। আগেই বলেছি, শিক্ষা এবং প্রযুক্তি নারীর অসহায়ত্ব ঘুচিয়ে তার সামনে পছন্দ করে নিজের মনমতো বেছে নেওয়ার মতো কিছু জরুরি উপকরণ ও পথের সন্ধান দেয়। যেমন দিয়েছে পিল।
বৈজ্ঞানিক তথ্য থেকেই আমরা জানতে পারি, উন্নয়নশীল দেশের মেয়েদের জীবনে গড়ে যতবার মাসিক মোকাবিলা করতে হয়, তারচেয়ে অনেক বেশি মাসিক মোকাবিলা করতে হয় উন্নত দেশের মেয়েদের। এর প্রধান কারণ, প্রথমোক্ত মেয়েরা ঘন-ঘন গর্ভবতী হয় এবং দীর্ঘদিন স্তন্যদান করে। এমনো দেখা যায় যে, দুই সন্তান জন্মের মাঝখানে কোনো কোনো তৃতীয় বিশ্বের নারী একবারও মাসিকের মুখ দেখে না। এছাড়া পুষ্টি ও স্বাস্থ্যের জন্যেও মাসিকের আবির্ভাব থেকে তিরোধানের সময়টা কম তৃতীয় বিশ্বে। কিন্তু মাসিক কম বা বেশি সংখ্যায় হওয়ার সঙ্গে স্বাস্থ্যের সরাসরি কোনো যোগাযোগ আজো আবিষ্কৃত হয় নি। পিলের আবিষ্কার নারীকে যৌনকর্মে অংশগ্রহণ করেও অনিবার্যভাবে সন্তানবতী হওয়ার সম্ভাবনা থেকে মুক্তি দিয়েছে। ইদানীং এমন পিলও বাজারে এসেছে যার ব্যবহারে শুধু গর্ভধারণ রোধ হবে না, তিন বা চার মাস অন্তর অন্তর একবার মাত্র মাসিক দেখা দেবে। এই বছরেই বাজারে এসেছে এমন একটানা পিলও, যা স্থায়ীভাবে মাসিক বন্ধ করে দেবে। কথাটা শুনে অনেকেই চমকে উঠবেন এই বলে যে, এটা অস্বাভাবিক এবং প্রকৃতি-বিরুদ্ধে কাজ এবং স্বভাবতই হয়তো স্বাস্থ্যের পরিপন্থী। এই বড়ি গ্রহণ স্বাস্থ্যসম্মত কি না, দীর্ঘ ব্যবহারে কোনো বড় রকম ঝুঁকি রয়েছে কি না জানতে আরো সময় লাগবে। তবে বর্তমান গবেষণার ফল অনুযায়ী এটি নিরাপদ।
একটা কথা অনেকেরই জানা নেই, আর সেটি হলো, গতানুগতিক জন্মনিয়ন্ত্রণ বড়ি খাওয়ার পর মাসশেষে নির্ধারিত দিনে যে মাসিক হয়, তার সঙ্গে প্রাকৃতিক মাসিকের কোনো তুলনাই হয় না। মেয়েদের স্বাভাবিক জৈবচক্রে মাসে একবার ডিম্বকোষ থেকে ডিম্বাণুর নির্গমন ঘটে এবং জরায়ু প্রস্তুত হয় ভ্রূণকে আশ্রয় দেওয়ার জন্যে; কিন্তু সেই মাসে শুক্রাণুর সঙ্গে মিলে ভ্রূণের সৃষ্টি যদি না হয়, মাসশেষে জরায়ুর পর্দা ছিঁড়ে রক্তপাত হয়, যাকে আমরা মাসিক বলি। কিন্তু জন্মনিয়ন্ত্রণ বড়ি খেলে ডিম্বাশয় থেকে ডিম্বাণুর নিষ্কাশনই ঘটে না (অর্থাৎ ওভুলেশনই হয় না)। ফলে ভ্রূণের সৃষ্টি বা তার প্রত্যাশায় জরায়ুর বিশেষ প্রস্তুতির প্রশ্ন আসে না। মাসশেষে যে মাসিকের মতো রক্তপাত হয়, সেটা কেবল এজন্যেই ঘটে যে, মাসশেষে কয়েকদিন হরমোন পিল খাওয়া হয় না। যারা পিল খায় না মাসজুড়ে স্বাভাবিকভাবে তাদের হরমোনের যে ওঠানামা চলে শরীরে, পিলের প্রভাবে তা ঘটে না। প্রতিদিনই একই রকম একই সমান হরমোন শরীরে থাকে পিল-গ্রহণকারীদের। আর তাই হঠাৎ করে মাসশেষে কয়েকদিন ওই হরমোন তুলে নেওয়ার ফলে জরায়ু ছিঁড়ে রক্তপাত হয়—যা প্রাকৃতিক মাসিকের মতো দেখায়; কিন্তু আসলে তা নয়। সর্বশেষ জন্মনিয়ন্ত্রণ বড়ি, যা মাসিককে স্থায়ীভাবে বন্ধ করে দেয় (যতদিন এই বড়ি ব্যবহার করা হয়), তৈরি করা হয়েছে বিশেষত সেসব নারীর কথা চিন্তা করে, যারা মাসিকের সময় বিশেষ শারীরিক যন্ত্রণার শিকার হন, অথবা যারা কর্মোপলক্ষে অথবা জীবনের অন্য কোনো প্রয়োজনে মাসিকের বিড়ম্বনা এড়াতে চান। প্রতিমাসে একবার মাসিক যে নারীস্বাস্থ্যের জন্যে জরুরি নাও হতে পারে তার সপক্ষে দেওয়া যায় বেশ কয়েকটি অবস্থার উদ্ধৃতি : (১) অন্তঃসত্ত্বাকাল, (২) জন্ম নিয়ন্ত্রণ বড়ির ব্যবহার, (৩) জরায়ু বা ডিম্বকোষের অস্ত্রোপচার ও অপসারণ, (৪) দুগ্ধদানকাল। শুধু মাসিক ব্যবস্থাপনা ও জন্মনিয়ন্ত্রণই নয়, শিক্ষা ও প্রযুক্তি আরো অনেকভাবেই নারীর স্বাবলম্বিতা ও ক্ষমতায়ন ঘটিয়েছে। স্বাভাবিকভাবে সন্তানবতী হতে অপারগ নারীরাও প্রযুক্তির মাধ্যমে আজকাল সন্তানবতী হচ্ছে—এমনকী রজঃনিবৃত্তির বহু পরেও তাদের গর্ভবতী হওয়ার প্রযুক্তি এখন আয়ত্তের ভেতর। পাম্পের মাধ্যমে দুগ্ধ নিষ্কাশন ও রেফ্রিজারেটরে তা জমা রেখে পরবর্তীকালে শিশুকে পান করাবার ব্যবস্থাও দুগ্ধবতী নারীকে কর্মক্ষেত্র থেকে দীর্ঘদিনের বিরতি নেওয়ার বাধ্যবাধকতা থেকে মুক্তি দিয়েছে। রজঃনিবৃত্তির নানান উপসর্গের জন্যে হরমোন প্রতিস্থাপনের ব্যবস্থা ও গবেষণা ক্রমাগত উন্নততর ফলাফল দিচ্ছে। শরীরচর্চা, যোগব্যায়াম ও কারাতের মাধ্যমে শারীরিক শক্তি বৃদ্ধি ও আত্মরক্ষার ব্যাপারেও অনেক নারী আজ সচেতন হয়েছে।
সবশেষে, ধর্ষণের মতো অপরাধ এবং এ-ব্যাপারে দৈহিক গঠনের কারণে নারীর অসহায়ত্ব নিয়ে কিছু না বললে নয়। ধর্ষণ এমন একটি অপরাধ যা দুর্ভাগ্যক্রমে ধনী- দরিদ্র সমস্ত সমাজেই রয়েছে—সর্বকালেই রয়েছে। পুরুষের এই বলাৎকার বন্ধ করতে সবচেয়ে বড় ভূমিকা পালন করতে পারে দেশের আইন ও প্রশাসন। ডিএনএ-র বিশ্লেষণ অপরাধীকে সঠিকভাবে শনাক্ত করতেও সাহায্য করে উন্নত দেশগুলোতে। কিন্তু ধর্ষণের জন্যে যথোপযুক্ত বিচার ও শাস্তির ব্যাপারে যেমন আমরা সোচ্চার হবো, তেমনি ধর্ষণ-সম্পর্কে সামাজিক ধারণা ও মূল্যবোধ পাল্টনোর ব্যপারেও আমাদের সচেতন হতে হবে। বাংলাদেশে আজ ধর্ষণের জন্যে প্রায়শই এখানে-ওখানে অল্পবয়সী মেয়েদের আত্মহত্যার সংবাদ শোনা যায় গণমাধ্যমগুলোতে। এটা নিদারুণ দুঃখজনক ও লজ্জাকর ব্যাপার। ধর্ষণকে শারীরিক অন্য যে-কোনো প্রচণ্ড প্রহার বা নির্যাতনের সমকক্ষ ভাবার মানসিকতা গঠন করার চেষ্টা করলে, এ-ধরনের আত্মহত্যা হয়তো ঠেকানো যেত। ধর্ষণ যে-করেছে সে-ই শুধু অপরাধী, যাকে ধর্ষণ করা হয়েছে, সে সম্পূর্ণ নিরপরাধ ও নিষ্পাপ। এ বিশ্বাসে, কর্মে, ব্যবহারে প্রমাণ করতে হবে ধর্ষিতা ইজ্জত হারায় নি, হারিয়েছে সমাজ—যদি ধর্ষককে শনাক্ত করে বিচার ও শাস্তির ব্যবস্থা না করতে পারে। যে-দেশের স্বাধীনতা যুদ্ধে দুই থেকে তিন লাখ নারী ধর্ষিত হয়েছে, সে-দেশে ধর্ষণ-সম্পর্কে আমাদের এত বাড়াবাড়ি রকম স্পর্শকাতরতা বজায় রাখা ঠিক নয়, যা আমাদের অবুঝ নিষ্পাপ মেয়েগুলোকে আত্মহত্যা করতে প্ররোচিত করেছে। প্রকৃতিদত্ত শারীরিক গঠন আমরা পরিবর্তন করতে না পারি, আমাদের মানসিকতা ও মূল্যবোধ অবশ্যই পারি পাল্টাতে। আর পারি চেষ্টা করতে ন্যায়ের শাসন প্রতিষ্ঠার, যে- শাসন ধর্ষণের মতো অপরাধে লিপ্ত অপরাধীর গুরুতর শাস্তি দেবে, কিন্তু ধর্ষণের শিকারকে গ্রহণ করবে সম্পূর্ণ নিঃশর্তভাবে —– সর্বোচ্চ সহমর্মিতার সঙ্গে।
দীর্ঘকালের অবদমন ও বৈষম্যমূলক সামাজিক আচরণের বিরুদ্ধে লড়াই-এর মাধ্যমে নারী যে আংশিক স্বাধিকার ও স্বাবলম্বিতা আজ অর্জন করেছে, তা কোনো সমাজেই রাতারাতি ঘটে নি। পর্যায়ক্রমে, ধাপে ধাপে ঘটেছে তা, যার সঙ্গে মিলে মিশে আছে সমাজ উন্নয়নের আরো বেশ কিছু উপাদান ও প্রক্রিয়া। কেননা, নারীর অবস্থা বা অবস্থানের উত্তরণ স্বতন্ত্র বা বিচ্ছিন্ন কোনো ঘটনা নয়। এর সঙ্গে অঙ্গাঙ্গিভাবে জড়িয়ে থাকে অন্যান্য সামাজিক উন্নতির ধারা। নারীর প্রাপ্য মর্যাদা ও অধিকার সংরক্ষণের ক্ষেত্রে আইন, প্রশাসন, শিক্ষা, স্বাস্থ্য, সামাজিক সচেতনতা, ধর্মীয় ও পারিবারিক মূল্যবোধ গুরুত্বপূর্ণ ভূমিকা পালন করে। জাতিসংঘের সনদ ও অধিকাংশ রাষ্ট্রের সংবিধান অনুযায়ী নারীর মৌলিক অধিকারের স্বীকৃতি ও তার বাস্তবায়ন, ব্যক্তি মানুষের দৃষ্টিভঙ্গির আমূল পরিবর্তন এবং আপামর সমাজ ব্যবস্থার বড় ধরনের এক বিবর্তনের মাধ্যমেই কেবল সম্ভব নারীর কাঙ্খিত এবং প্রকৃত সমঅধিকার প্রতিষ্ঠা এবং সেটাই চূড়ান্ত লক্ষ্য। আইনের শাসন, ক্ষমতার ভিত্তিতে ও ন্যায্যভাবে প্রশাসনিক কার্যকলাপের সুষ্ঠু পরিচালনা, স্বাস্থ্য-শিক্ষা-জীবিকার সুষম বণ্টন ও সুব্যবস্থা, মানবসম্পদ উন্নয়নের এবং নারী স্বাধীনতার সাফল্যের মূল কথা। কিন্তু যেহেতু প্রতিটি সমাজই মূলত আলাদা এবং তাদের নিয়মকানুন, মূল্যবোধ, শিক্ষার মান, আচার-আচরণ, চলাফেরার পরিধি, ধর্মীয় সংস্কার যথেষ্ট স্বতন্ত্র, এটা অনস্বীকার্য যে গণউন্নয়নের তথা নারী স্বাধীনতার বিভিন্ন স্তরে, বিভিন্ন ধাপে, বিভিন্ন পর্যায়ে রয়েছে এই সকল বিভিন্ন সমাজের অবস্থান। ফলে দেশে-দেশে, সমাজে-সমাজে নারী যে অসুবিধে বা বাধাবিপত্তির মোকাবিলা করে তার মাত্রা ও ধরন যথেষ্ট আলাদা এবং এই বাধা ও প্রতিকূলতা উত্তরণের পথও ভিন্ন এবং বৈচিত্র্যময়। পশ্চিমের তুলনায় আমাদের দেশের কিছু অনগ্রসর সম্প্রদায় ও নারীসমাজ যে তাদের মৌলিক অধিকার আদায়ের ক্ষেত্রে অনেকটাই পিছিয়ে আছে, তাতে কোনো সন্দেহ নেই। এ অবস্থায়, অর্থাৎ রাষ্ট্রীয় পর্যায়ে এবং সামাজিক স্তরে নারীপুরুষের সমতা প্রতিষ্ঠিত না হওয়া পর্যন্ত, আমার ধারণা, ব্যক্তিগত ও পারিবারিক পর্যায়ে অন্তত চারটি মৌলিক ব্যাপারে নারী নিজে উদ্যোগী হয়ে যদি তার অধিকার প্রতিষ্ঠার চেষ্টা করে, তাহলে বৃহত্তর সমাজে ও রাষ্ট্রীয় পর্যায়েও এর সুফলের প্রতিফলন ঘটবে। যে চারটি বিষয় আমি উল্লেখ করব, যার সুষ্ঠু নিয়ন্ত্রণ নারীর হাতে থাকলে তার আত্মপ্রত্যয়ই শুধু বাড়বে না, ব্যক্তিগত জীবনে, পরিবারে এবং সমাজের অন্যান্য ক্ষেত্রে তার ন্যায্য অধিকার প্রতিষ্ঠা করার সুযোগও অনেকটা বৃদ্ধি পাবে। এই চারটি বিষয় যা মূলত জৈবিক হবে তার স্বাধীনতা, স্বাবলম্বিতা, আত্মবিশ্বাস ও আত্মসম্মানের স্তম্ভ। এগুলোর প্রতিটিই এত জীবনঘনিষ্ঠ, বাস্তব, সাধারণ ও দৈনন্দিন ব্যাপার যে অনেকেই হয়ত এগুলোকে অতি সামান্য ও সহজে করণীয় বলে বিবেচিত করবেন। এমন কি এগুলোর গুরুত্ব অস্বীকার করে এ বিষয়গুলো নিয়ে ঠাট্টা রসিকতা করার প্রচেষ্টাও চালাবেন কেউ কেউ। কিন্তু প্রকৃতপক্ষে এবং ব্যাপক অর্থেই এগুলো অত্যন্ত মৌলিক ও জরুরি বিষয়—অন্তত আমাদের দেশের নারীর জীবনে। প্রচলিত মূল্যবোধ ভেঙে দিয়ে যথেষ্ট অনুশীলনের মধ্য দিয়েই এ বিষয়গুলো সম্পর্কে সামাজিক ধারণা পাল্টানো দরকার। আর সঠিকভাবে এগুলো নিয়ন্ত্রণ বা আয়ত্ব করার ভার নারীর নিজের হাতে গ্রহণ করাটা মোটেই সহজসাধ্য কাজ নয়। নীচে নারীর জীবনের এই মৌলিক চারটি বিষয় উল্লেখিত হলো।
১. মাসিক স্বাস্থ্য ব্যবস্থাপনা : বেসরকারি প্রতিষ্ঠানগুলোর স্বাস্থ্য সেবামূলক বিভিন্ন কর্মসূচির ফলে আমাদের দেশে নারীর প্রজনন স্বাস্থ্য নিয়ে আগের চাইতে অনেক সচেতনতা সৃষ্টি হয়েছে-বিশেষ করে গ্রামাঞ্চলে। পরিবার পরিকল্পনা এবং যৌনবাহিত সংক্রামক রোগ নিয়ে পল্লীবধূরাও আজকাল খোলামেলা আলোচনা করেন স্বাস্থ্যকর্মীদের সঙ্গে, সেতো এক বেসরকারী প্রতিষ্ঠানের স্বাস্থ্য কর্মকর্তা হবার সুযোগে নিজের চোখে দেখেই তারিফ করেছি! কিন্তু তারপরও অধিকাংশ মানুষ, এমন কি মাঠ পর্যায়ের স্বাস্থ্যকর্মীরাও ভুলে যান বা অস্বীকার করেন পল্লীবালা অথবা গ্রাম্যবধূরা প্রতি মাসে মাসিকের সময় পাঁচ থেকে সাত দিন কেমন করে কাটায়, কতটা ব্যস্ত সন্ত্রস্ত থাকে তারা তখন। কতটা ব্ৰিত, সংকোচিত, ভীত ও লজ্জিত থাকতে হয় তাদের প্রকৃতির খেয়ালে মাস শেষে নির্ধারিত এই রক্তপাতের জন্যে। এগারো, বারো বা তেরো বছর বয়স থেকে শুরু করে আটচল্লিশ, পঞ্চাশ বা বাহান্ন বছর পর্যন্ত প্রতি মাসে রজস্বলা নারীরা কী দুর্ভোগের ভেতর দিয়ে যায় আমাদের দেশে, বিশেষ করে গ্রামাঞ্চলে, তার খবর কেউ রাখে না। শহরে অপেক্ষাকৃত অবস্থাসম্পন্ন ঘরের মেয়েদের পক্ষে গরীব পল্লীবালাদের এ বাস্তব সমস্যাটার ব্যাপকতা বোঝা দুষ্কর। গ্রামের পারিবারিক গঠন, বাসস্থানের কাঠামো, শৌচাগারের অবস্থা বা অনুপস্থিতি, ডাস্টবিনের অভাব বা অপ্রতুলতা মেয়েদের স্বাস্থ্যসম্মতভাবে মাসিক ব্যবস্থাপনার বিরাট অন্তরায়। এছাড়া তাদের না আছে কোন নিভৃতি বা নির্জনতা, না আছে নিজস্ব ঘর, পরিচ্ছন্ন কাপড় বা প্রয়োজনীয় অন্যান্য উপাদান। ফলে মাসের ঐ প্রত্যাশিত দিনগুলো তাদের কাছে আবির্ভূত হয় বিভীষিকার মতো, বিশেষ করে অল্প বয়সী সদ্য রজস্বলা নারীদের জন্য। ভারত ও শ্রীলঙ্কায় বেশ কয়েকটা গবেষণায় দেখা গিয়েছে মেয়েদের স্কুলে অনুপস্থিতি ও স্কুল থেকে ঝরে পড়ার অন্যতম কারণ মাসিক মোকাবিলা করার উপাদান বা সামগ্রীর অপ্রতুলতা অথবা মাসিক সংক্রান্ত জটিলতা এবং এ ব্যাপারে সঙ্কোচ, ভয়, দুর্ভাবনা। অনেক নিম্নবিত্ত ঘরের মেয়েদের নিজের একান্ত ব্যবহৃত রঞ্জিত কাপড়খণ্ড ধোবার জন্যে জীবাণুনাশী সাবান, প্রয়োজনীয় জলাশয় কিংবা জলের ব্যবস্থা কিংবা নির্জন গোপন জায়গাও থাকে না। অনেকেরই হয়ত ব্যবহৃত কাপড় ফেলে দেবারও কোনো নির্দিষ্ট জায়গা নেই। থাকলেও প্রতি মাসে নতুন করে ব্যবহারযোগ্য পুরাতন কাপড় যোগাড় করাও কারো কারো জন্যে অসাধ্য। কিন্তু সাবান দিয়ে পরিষ্কার করে ধুয়ে রৌদ্রে হাওয়ায় খোলামেলা অথচ একান্ত কোনো জায়গায় তা শুকিয়ে নেবার ব্যবস্থাই বা ক’জনের আছে? ব্যবহারযোগ্য কাপড়ের অভাব ও ফেলে দেবার জায়গার অপ্রতুলতার কারণে একই বা কয়েকটি বস্ত্রখণ্ডই ধুয়ে শুকিয়ে বারবার ব্যবহার করে আমাদের দেশের অধিকাংশ নারী। আর অন্ধকারে, স্যাঁতস্যাতে জায়গায় গোপনে শুকানো আর ভালোভাবে সাবান সহকারে পরিচ্ছন্ন করার ঘাটতির কারণে এইসব পুনঃপুন ব্যবহৃত বস্ত্রখণ্ড হয়ে পড়ে বিভিন্ন রোগজীবাণুর ঘাঁটি। বাংলাদেশে বেশ কয়েকটি স্ত্রীরোগ বিশেষজ্ঞদের গবেষণায় দেখা গেছে দেশের মেয়েদের যৌনাঙ্গের ও মূত্রাশয়ের বিভিন্ন রকম সংক্রামক ব্যাধির জন্যে মাসিকের সময় তাদের ব্যক্তিগত পরিষ্কার পরিচ্ছন্নতা ও স্বাস্থ্যসম্মতভাবে মাসিক-উপাদান ব্যবহারের অপ্রতুলতাই দায়ী। ফলে দেখা যাচ্ছে আমাদের দেশের নারীদের শিক্ষা, স্বাস্থ্যের সঙ্গে মাসিক ব্যবস্থাপনার একটা সরাসরি যোগাযোগ রয়েছে। যোগাযোগ রয়েছে তাদের আত্মপ্রত্যয়, আত্মসম্মান, সমভাবে এবং নিঃসঙ্কোচে মাথা উঁচু করে সোজা হয়ে দাঁড়াবার শক্তি অর্জনের সঙ্গেও।
সংক্রামক ব্যাধির উপদ্রব ছাড়াও এক উল্লেখযোগ্য সংখ্যক অল্প বয়সী মেয়ে মাসিকের সময় মারাত্মক ও উদ্বেগজনক শারীরিক কষ্টের শিকার হয়। প্রচণ্ড পেটে ব্যথা থেকে শুরু করে তলপেটে প্রবল খিঁচুনি এবং তারই ধারাবাহিকতায় তাদের অর্ধাহার বা অনাহার—ফলশ্রুতিতে স্কুল বা কাজে যাবার অপারগতার কথা কে না শুনেছে? নিয়মিত প্রতি মাসেই এমন ঘটে, তেমন নারীর সংখ্যাও নগণ্য নয়। অথচ এসবই নিরাময়যোগ্য চিকিৎসাযোগ্য ব্যাধি। হরমোনের গোলমালের জন্যে অথবা অঙ্গপ্রতঙ্গের সামান্য ত্রুটির জন্যে উঠতি বয়সী অনেক মেয়েদের মাসিক অনিয়মিত, অপ্রত্যাশিত ও অসময়ে ঘটে। ফলে সার্বক্ষণিকভাবে তারা নিজের শরীর ও শরীরজনিত সম্ভবপর বিব্রতকর অবস্থা কথা ভেবে ভয়ে সিঁটিয়ে থাকে। অথচ এসব সমস্যাকে নেহায়েত ‘মেয়েলি’ ব্যাপার বলে গোপনীয় বা আড়াল করে না রেখে, অগ্রাহ্য না করে, প্রয়োজনীয় পরীক্ষানিরীক্ষা ও চিকিৎসার ব্যবস্থা করলে এই সাময়িক দুর্ভোগ কাটিয়ে অনেক মেয়েই তাদের পড়াশুনা, বাইরের কাজকর্ম চালিয়ে যেতে পারে অনায়াসে। তাদের আত্মবিশ্বাসও বাড়ে তাতে। নানান কুসংস্কার, ধর্মীয় বিশ্বাস ও প্রচলিত ধ্যান-ধারণার কারণে মাসগত প্রকৃতির এই স্বাভাবিক নিয়মটাকে অনেক মেয়েই সহজভাবে গ্রহণ করতে পারে না। বিশেষত প্রতিটি ধর্মেই যেহেতু রজস্বলা নারীকে ধর্মস্থানে যেতে বা ধর্মেকর্মে অংশীদার হতে বারণ করা হয়েছে, অধিকাংশ নারীই এ সময় নিজেকে অপরিচ্ছন্ন, অস্পৃশ্য ও নোংরা ভাবতে শুরু করে। এমন কি চিকিৎসাশাস্ত্রে কোনো বাধা না থাকা সত্ত্বেও এবং পরিবার পরিকল্পনার কথা চিন্তা করলে সময়টা সবচেয়ে ‘নিরাপদ’ হলেও, এই সময় নারীদেহ “পঙ্কিল” ভাবার কারণে, নারী বা তার সঙ্গী সাধারণত এই সময় যৌনমিলনেও আগ্রহী হয় না। এছাড়া কোনো কোনো সম্প্রদায়ে এবং কোনো কোনো অঞ্চলে এসময় মেয়েদেরকে আলাদা জায়গায় শুতে দেয়া হয়, আলাদা পাত্রে এবং আলাদাভাবে রন্ধিত নিম্নমানের খাদ্য পরিবেশন করা হয়। কোনো কোনো সম্প্রদায় এ সময় মেয়েদের রান্না ঘরে ঢুকতে দেয় না, এমন কি আচাড় নাড়তেও দেয় না রোদে। এ সবই কুসংস্কার। এ সবই নারীর প্রতি বৈষম্যমূলক আচরণের বহিঃপ্রকাশ মাত্র। কিন্তু এর ফলে যে হীনমন্যতা জন্ম নেয় তা শুধু মাসিকের কয়েকটা দিনেই সীমাবদ্ধ থাকে না, নারী জীবনের প্রতিটি ক্ষেত্রে এবং জীবনের সম্পূর্ণ পরিধি পর্যন্তই প্রসারিত হয়। নারী মেনে নেয় এবং সমাজ দাবি করে নারীর অধঃস্তন।
রজস্বলা হওয়া মাত্রই নারীকে ঘরবন্দী করে পুরুষ ও সমাজ। কেননা মাসিকের আবির্ভাব ঘোষণা করে, নারী সৃষ্টিশীল হয়ে উঠেছে— সন্তান উৎপাদনে সক্ষম সে এখন। ফলে তার চলাচলের পরিধি সঙ্কোচিত করে নেয়া হয়, তার চারণক্ষেত্র নির্দিষ্ট সীমানার ভেতর সীমিত করে দেয়া হয়। কিন্তু পুরুষ নয়, নারী নিজে স্থির করবে কোথায়, কখন যাবে সে মাসিকের সময় এবং অন্য সময়। রজস্বলা হবার কারণে পুরুষ ও সমাজের ইচ্ছানুযায়ী বাহির মানে শিক্ষালয় ও কর্মক্ষেত্র থেকে সরে এসে নারী যদি অন্তপুরে নিজেকে নিক্ষেপ করে, তাহলে পুরুষের আজীবনের খায়েশ, তার বংশের পবিত্রতা—তার জিনসের ধারাবাহিকতা রক্ষা পাবে ঠিকই। নারী হবে তার হাতের পুতুল। বন্দী। অন্তরীণ।
আমাদের দেশে সরকারি-বেসরকারি বহু প্রতিষ্ঠান নানান ধরনের স্বাস্থ্যসেবা প্রদান করছে আজকাল। রোগবালাই নিরাময় থেকে শুরু করে, টিকা, ওরস্যালাইন, ফুটনো পানি খাবার পরামর্শ, পরিবার পরিকল্পনা-সামগ্ৰী, স্ল্যাবের পায়খানা—কী না সরবরাহ করা হচ্ছে! কোনো কোনো বেসরকারি প্রতিষ্ঠান অল্প খরচে স্যানিটারি ন্যাপকিপ তৈরির প্রকল্পও গ্রহণ করেছে জানি। সেইসব প্রকল্প আরো উপযোগী, উন্নতমানের এবং কম ব্যয় সাপেক্ষ হওয়া দরকার। সেই সঙ্গে ব্যবহৃত সামগ্রীর নিষ্কাশনের ব্যবস্থা করাও জরুরি। মাসিক সম্পর্কে প্রচলিত চিন্তাধারা পাল্টানো দরকার। এটা যে প্রকৃতিদত্ত স্বাভাবিক ও জৈবিক একটি প্রক্রিয়া, এত গোপন করার, লজ্জা পাবার, সংকুচিত হবার বা নোংরা ভাবার কোনো কারণই যে নেই, এই মূল্যবোধ প্রতিষ্ঠা করা জরুরি। এ সম্পর্কে খোলামেলা আলোচনার পরিবেশ সৃষ্টি একটি উপায়। মনে পড়ে, পশ্চিমের এক বিশাল জনসম্মেলনে এক নারীবাদী যখন বক্তৃতা করতে উঠবেন মঞ্চে, হঠাৎ তিনি টের পেলেন তার মাসিক সদ্য শুরু হয়েছে—অসময়ে। এ অবস্থায় বিচলিত নেত্রী কী দিয়ে কথা শুরু করবেন ভাবতে গিয়ে হঠাৎ কোথা থেকে এক প্রবল শক্তির সন্ধান পেলেন নিজের ভেতরে। মাইক্রোফোনের সামনে গিয়ে সোজা সাপ্টা বলে বসলেন তার শারীরিক অবস্থা। শুরু করলেন এই বলে যে “I am menstruating.” গ্লোরিয়া স্টেইনাম একইভাবে লিখেছিলেন তার প্রখ্যাত প্রবন্ধ, “If men could menstsuate!” গ্লোরিয়ার সেই হাস্যরসাত্মক লেখায় বারবার উল্লেখিত হয়েছে, নারীর বদলে পুরুষ যদি রজস্বলা হতো, কত গর্বের সঙ্গেই না তারা তাদের শারীরিক অবস্থা বর্ণনা করে বেড়াত। মাসিক মোকাবেলা করার বিভিন্ন বাণিজ্যিক উপাদানের ব্র্যান্ড নাম নিয়ে কতরকম মুখরোচক আলোচনা চলত রাস্তায়, ঘাটে, ক্লাবে, ট্রেনে। নারী নাই বলে বেড়ালো সে রজস্বলা, রাখলোই না হয় আড়াল করে তার মাসিকের উপকরণ, কিন্তু সে যখন রজস্বলা হয়, নিজেকে যেন অস্পৃশ্য বা আলাদা না ভাবে সে। তার দৈনন্দিন রুটিনে, ব্যক্তিগত, শিক্ষা বা কর্মজীবনে যাতে কোনোভাবে কোনো নেতিবাচক প্রভাব না ফেলে প্রতি মাসে এই নির্ধারিত রক্তক্ষরণ। প্রকৃতির অদ্ভুত খেয়াল (অন্য সকল জীবের বেলায় এটা ঘটে না) মেনে নিয়ে সকল হীনমন্যতা ঝেরে ফেলে স্বাভাবিক জীবনযাপন করে যেতে হবে নারীকে এই সময় এবং সকল সময়। আর এজন্যে ঘরে, পরিবারে, কর্মস্থলে নারীর প্রয়োজনীয় নিভৃতি ও মাসিকের উপকরণের (হোক তা স্যানিটারি ন্যাপকিন অথবা পরিচ্ছন্ন পুরনো বস্ত্রখণ্ড ও সাবান কিংবা তুলো) প্রতুলতার নিশ্চয়তা দিতে হবে। এটা কোন মেয়েলি ব্যাপার নয়। মৌলিক মানবিক অধিকার। কর্মক্ষেত্রেও, বিশেষ করে পোশাক শিল্প প্রতিষ্ঠানের মতো জায়গায় যেখানে অনেক অল্পবয়সী মেয়ে একসঙ্গে কাজ করে, নারীদের জন্যে নির্দ্দিষ্ট ও সংখ্যায় যথেষ্ট বাথরুম, বাথরুমের ভেতর পয়সার বিনিময়ে মাসিক মোকাবেলার সামগ্রীর ব্যবস্থা এবং ব্যবহৃত সামগ্রীর পরিত্যাগ ও নিষ্পাশদের ব্যবস্থা করা একান্তই জরুরি। নারী শ্রমিকদের সুবিধে অসুবিধে, তাদের প্রাইভেসী, এবং অন্যান্য প্রয়োজন মেটাবার জন্যে বিশেষ করে মাসের এই বিশেষ সময়টাতে তাদের শরীর ও স্বাস্থ্যের প্রয়োজনীয় তদারকির জন্যে, পোশাক শিল্প কারখানায় নারী সুপারভাইজার নিয়োগও কাম্য।
২. রন্ধন : গল্পটা এরকম। এক ভোরে ঘুম থেকে উঠে এক গ্রাম্য গৃহবধূ হঠাৎ মনস্থির করে আজ সে রাঁধবে না। সে অসুস্থ নয়—তার সন্তান, স্বামীও সুস্থ। প্রাত্যহিক জীবনে এমন কিছু অঘটন ঘটে নি, যার জন্যে এমন একটা সিদ্ধান্ত নিতে পারে। স্বামী, শাশুড়ি, ননদ কারো সঙ্গেই বচসা বা বিতণ্ডা হয় নি। সে স্রেফ ঠিক করেছে, সেদিন—অর্থাৎ একদিন সে রান্না করবে না, যা বছরের পর বছর প্রতিদিন করে আসছে। এই সামন্য একটা ইচ্ছা বা সখ কী অসামান্য হয়ে দেখা দেয় পরিবারের প্রতিটি সদস্যের কাছে। আর এটি যে কোনোমতেই কাম্য বা গ্রহণীয় নয়, সেটাই বর্ণিত হয় গল্পে। মজার ব্যাপার হলো, এক নারী সমালোচক এই গল্পের আলোচনা করতে গিয়ে মহা বিরক্তি প্রকাশ করেছেন এই বলে যে কেন এই নারী আজ রাঁধবে না, এটার কারণ ব্যাখ্যা করা বা অন্য কথায় তার এই অবাধ্যতার পক্ষে যুক্তি স্থাপন করা অত্যন্ত জরুরি ছিল লেখকের জন্যে। বলাবাহুল্য, সমাজ বিজ্ঞানী সেই সমালোচক মহিলা অনেক ভেবেচিন্তে, গবেষণা ও বিশ্লেষণ করে আবিষ্কার করেছেন যে এই গ্রাম্যবধূ আসলে হিন্দু ধর্মমতে অরন্ধন ব্রত যাপন করছিল বলেই সেদিন রান্না না করার সংকল্প নেয়। এই না বলা কথাটা ধরে ফেলেছেন বলে সমালোচক এতটাই নিশ্চিত ও গর্বিত যে এই সোজা কথাটা লেখক কেন খোলসা করে না বলে রহস্য করলেন, কেন পাঠকদের ধোঁকা দিলেন, জানতে চাইলেন তিনি। সেই সঙ্গে প্রশ্ন রাখলেন, লেখক কি তাহলে পাঠকদের সঙ্গে তামাশা করেছেন? প্রকৃতপক্ষে, এই গৃহবধূ কোনো পূজা অর্চনা করছিল না। ওধরনের কোন ব্রত খুব প্রচলিত রয়েছে বলেও শোনা যায় না বাংলাদেশে। তাছাড়া বধূটি ওরকম কিছু করলে স্বভাবতঃই তার শাশুড়ি, ননদ, স্বামীও তা জানত। আসলে, নেহায়েত একদিন তার ইচ্ছা জেগেছিল, প্রতিদিনের মত হাঁড়ি না ঠেলে, একটিদিন নিজের মতো করে একটু সময় কাটাতে—প্রকৃতির কাছাকাছি আসতে। গাছপালা, ফুল, পাখি, মাছ, সূর্য, ঘাট, জলের সঙ্গে একাত্ম হতে। কিন্তু তার এই ইচ্ছা শুধু প্রথাগত বা প্রাচীন পারিবারিক আবহাওয়াতেই নয়, দেখা যাচ্ছে শিক্ষিত, সংস্কৃতিমনা শহুরে মানুষদের মধ্যেও, এমনকি মেয়েদের মধ্যেও, গ্রহণযোগ্য বা স্বীকৃত নয় (সমালোচক মহিলার বিশ্লেষণ যার প্রমাণ)।
“বৌ ভাত” অনুষ্ঠানের মাধ্যমে নববধূকে নতুন গৃহে বরণ করে নেবার নামে, তার হাত দিয়ে অতিথিদের প্রতীকি অন্ন পরিবেশনের মাধ্যমে, তাকে সেই যে হাঁড়ির সঙ্গে গাঁটছড়া বেঁধে দেওয়া হয়, সে বন্ধন আর কোনোদিন ঘোচে না, মৃত্যু নামক মহা শক্তিধর এসে হাত ধরে তাকে পরিত্রাণ না দেওয়া পর্যন্ত। আমাদের দেশে কোনো বিবাহিতা নারী ভাবতেই পারে না, যে রান্না করা না করার ইচ্ছে তারও থাকতে পারে। সংসারের সকল মানুষের মুখে রন্ধিত অন্ন যোগাড় করে দেবার দায়িত্ব সার্বক্ষণিকভাবে তার নাও হতে পারে। কখনো কখনো তারও সাধ হতে পারে, হাত পা ছড়িয়ে দিয়ে একটু আরাম করার, রান্না ঘরে একবেলা বা এক দিন ভাতের হাঁড়ি না ঠেলার। স্বামী বা অন্য পারিবারিক সদস্যরাও সেই দায়িত্ব নিতে পারে মাঝে মাঝে। গত শতকে জন্ম নেওয়া মোহাম্মদ ওয়াজেদ আলী পর্যন্ত তাঁর নরনারী প্রবন্ধে বলেছেন, “গৃহস্থালির কাজকর্ম নারীও করতে পারে, নরও করতে পারে। অবসর ও অবস্থা বুঝে ব্যবস্থা। রান্নাবান্না, কাপড় কাচা প্রভৃতি ব্যাপার নারীর জন্য নির্দিষ্ট নয়। পরিবার-সংগঠনের ভেতর পুরুষও এগুলো করতে পারে।” সভ্যদেশে রান্নার যোগাড়যন্ত্র এবং প্রকৃত রান্না করার দায়িত্ব অধিকাংশ পরিবারেই ভাগবাটোয়ারা করে নেওয়া হয়। যেভাবে নেয়া হয় সংসারের অন্যান্য কাজ, যেমন ঘরবাড়ি পরিষ্কার-পরিচ্ছন্ন করা, কাপড় ধোয়া, বাজার করা, সন্তানদের খাওয়াপরা, যত্নাদি। অনেকে বলতে পারেন, অনেক স্বচ্ছল শহুরে পরিবারেই মাসোহারার বিনিময়ে নির্ধারিত রান্নার লোক থাকে। সেখানে গৃহকর্ত্রীর তো এ সমস্যা নেই। প্রথমত দেশের মোট জনসাধারণের তুলনায় সেরকম বাড়ির সংখ্যা নগণ্য। দ্বিতীয়ত, এটা সত্য যে সেইসব স্বচ্ছল পরিবারে চুলার পাশে বসে আয়েসী গৃহকর্ত্রীর হয়ত আগুনের তাপ সবসময় সরাসরি সইতে হয় না। কিন্তু কোন বেলা কী খাবার তৈরি হবে, কার জন্যে বিশেষ করে কী রাঁধতে হবে, কে কখন খাবে সব কিছুর দায়িত্ব তাকেই নিতে হয় এবং প্রয়োজনীয় পরামর্শ দেয়া থেকে শুরু করে রান্না ও পরিবেশনের তদারকি করতে হয় তাকে নিজের হাতেই, ফলে রান্নার জন্যে নির্দিষ্ট লোক থাকলেও রান্নাঘরের কাজকর্মে একরকম করে লেগে থাকতেই হয় কর্ত্রীকে। পুরুষরা বরাবর এ দায়িত্ব এড়িয়ে এসেছে। এর স্বপক্ষে যুক্তি হিসেবে তারা বলেছে, যেহেতু পুরুষকুল রোজগার করে এবং রোজগারের জন্যে তাদের বাইরে বেরুতে হয, পরিশ্রম করতে হয়, শ্রমের সুঠম বণ্টন ও ন্যায্যতার খাতিরেই রান্নাবান্নার দায়িত্ব নারীকে নিতে হয়। কিন্তু যুগ পাল্টিয়েছে। পাল্টিয়েছে দৃষ্টিভঙ্গি ও জীবনধারা। শহুরে অনেক পরিবারেই এখন অর্থনৈতিক ও নৈতিক কারণে পুরুষ নারী দু জনেই অর্থকরী কর্মকাণ্ডে জড়িত—দু জনেই বেরিয়ে এসেছে পরিবারের গণ্ডি ছেড়ে জীবিকার সন্ধানে। তারপরও সকাল থেকে সন্ধ্যা পর্যন্ত পরিশ্রম করে দু জনেই ক্লান্ত হয়ে ঘরে ফিরলেও রান্নাবান্নার দায়িত্ব প্রায় অবধারিতভাবেই স্ত্রীর কাঁধেই নিতে হয়। গ্রামেও নারীরা বরাবর ঘরের বাইরে বিভিন্ন ধরনের কৃষিকাজে ব্যস্ত থাকে। ধান বোনা থেকে শুরু করে শস্য রোপণ, পাকা শস্য কর্তন, ধান, মরিচ, সরষে, ইত্যাদি শুকনো, পাকা ধান মাথায় বয়ে ঘরে আনা, ধান মাড়ানো আর কত কি করে সর্বক্ষণ! সেই সঙ্গে করে রান্নাবান্না, সন্তান ধারণ, প্রতিপালন সব। আজকাল কৃষিকাজ ছাড়াও পল্লীবালারা যুক্ত হয়েছে আরো বিভিন্ন ধরনের কর্মকাণ্ডে। মাটি কাটা, মাটি বহন করা থেকে শুরু করে নির্মাণশিল্পের বিভিন্ন কাজে নিয়োজিত হয়েছে গ্রামের ও শহরের গরীব মেয়েরা। এছাড়া কুটির শিল্পের প্রধান অংশটারই কারিগর নারী—বিশেষ করে পল্লীনারী। আর শহরে পোশাকশিল্পে কাজ করছে তো লাখ লাখ অল্পবয়সী নারী। তাহলে, বাইরের পরিশ্রম একইরকম করলে ঘরের কাজে তাদের সহযোগিতা কেন মিলবে না স্বামীর কাছ থেকে? বিশেষ করে সারাদিন পরিশ্রম করে ঘরে ফেরার পর মেয়েদেরও তো সাধ হয়, তৈরি গরম গরম খাদ্য গ্রহণের? তাদের সে সাধ বরাবরই কি অপূর্ণ থেকে যাবে? সেটা কোন যুক্তিতে চলবে? শুধু তাই নয়, দৈনন্দিন এই রান্না করার মহা দায়িত্বটা মাথার ওপর খড়্গের মতো ঝুলতে থাকায় আমাদের দেশের বধূরা কখনো একবেলা বা দুটো দিন নিজের মতো করে কারো বাড়িতে গিয়ে সময় কাটাতে পারে না, সে বাড়ি তার ঘনিষ্ঠ বন্ধুর বাড়ি হোক, মা, বোন বা নিকট আত্মীয়ের বাড়ি হোক। একসময় বিবাহিত মেয়েরা দীর্ঘদিনের জন্যে মায়ের বাড়িতে নায়র আসত নিজের শরীর ও মনের ক্লান্তি ঘোচাতে। একান্নবর্তী পরিবার থাকায় তখন তার এই সাময়িক অনুপস্থিতি বাড়ির অন্যান্য বউয়েরা মিলে মিশে ভাগ করে নিত। অর্থনৈতিক ও সামাজিক বিবর্তনের মধ্য দিয়ে বর্তমানে যৌথ পরিবার প্রথা প্রায় ভেঙে পড়ায় বিবাহিত মেয়েদের পক্ষে একা স্বামী সন্তান ফেলে দুটো দিনের জন্যেও আরাম করতে কোথাও যাবার উপায় নেই। অথচ এই নিভৃতি এই নিস্তার—এই অব্যাহতি শুধু শরীরের জন্যে নয়, মানসিক প্রশান্তির জন্যেও অত্যাবশ্যকীয়। আমি লক্ষ্য করেছি, শহরে উচ্চ পদে আসীন মহিলারাও এক রাত গৃহের বাইরে থাকলে, যাবার আগে রান্না করে রিফ্রেজারেটরে থরে থরে সাজিয়ে রেখে যান খাবার, যাতে স্বামী, পুত্রকন্যার কোনোই অসুবিধে বা ঝামেলা করতে না হয়। দেখেশুনে মনে হয় প্রতিটি প্রাপ্তবয়স্ক পুরুষ যেন প্রতিবন্ধী। নিজের খাবার নিজে তৈরি করার সামর্থ্য পর্যন্ত তাদের নেই। তবে খাবার তৈরি করে রেখে যাবার জন্যে সকলের ঘরে ঘরে রিফ্রেজারেটর নেই। আর যদি তা থাকতও, তাহলেও কেন স্বামী বা পরিবারের অন্য সদস্যরা দুটো দিন রান্না করে নিতে পারবে না? আর যদি রান্না একান্তই করতে না পারে, ফলমূল, সেদ্ধ তরিতরকারী, খেয়ে নিতে পারে তারা। ভাত রাঁধার সামর্থ্য না থাকলে, মুড়ি, চিড়া, খই, পাউরুটি, আলু সেদ্ধ, দুধ, দই কত কিছু আছে খাবার! প্রতিদিন যে সপ্তম ব্যঞ্জন না হলেও তিন ব্যঞ্জন দিয়ে গরম গরম ভাতই খেতে হবে, এ বাধ্যবাধকতা কে চাপিয়ে দিয়েছে? পৃথিবীর কত দেশে তো মানুষ ভাত খায় না—অন্তত নিয়মিত ভাত খায় না, এমন দেশের সংখ্যাই তো বেশি। তারা কি কোনো অংশে কম শক্তিধর বা তারা কি বুদ্ধিহীন আমাদের থেকে? মোট কথা, হাড়ির সাথে নিত্যবন্ধন শুধু প্রতিদিন রান্না করতেই বাধ্য করায় না মেয়েদের। এই অচ্ছেদ্য বন্ধন তাদের অনেক সাহসী সিদ্ধান্ত নিতে নিরুৎসাহ করে—তাদের স্বাধীনভাবে চলাফেরার অন্তরায় হয়— তাদের জীবিকা নির্বাচনে বিভিন্ন নিষেধাজ্ঞা ও নিয়ন্ত্রণ আরোপ করে। মজার ব্যাপার হলো, এই রান্না করার সঙ্গে আমাদের বাড়ির বৌদের এমন করেই গাঁটছড়া বেঁধে দিয়েছে সমাজ যে, কোনো পুরুষ বিপত্নীক হলে (এমন কি বৃদ্ধ বয়সেও) সমস্ত সমাজের সমবেদনা ও করুণা উপচে পড়ে তার ওপর। “আহারে! কেমন করে খেয়ে পড়ে এখন বাঁচবে লোকটা?” অন্তত রান্না করে খাওয়াবার মতো “মানবিক কারণেও” তাকে আবার বিয়ে দিতে উৎসাহী ও উদ্যত হয়ে পড়ে পরিবার ও সমাজ। কিন্তু প্রকৃতপক্ষে শুধু পেটের ক্ষুধা নয়, পুরুষ মানুষটির যৌন চাহিদার জন্যেও তার পুনরায় বিবাহ প্রায় অবশ্যম্ভাবী। কিন্তু যদি কোনো নারী বিধবা হয়, তার আবার বিবাহের ব্যাপারে কারোরই তেমন মাথাব্যথা নেই। প্রথমত সে নিজের রান্নাই শুধু নয়, ঠিক আগের মতোই পরিবারের অন্য সকলের রান্নাবান্না ও পরিবেশন ঠিকমত চালিয়ে যেতে পারবে। বরং নিজের স্বামীর অনুপস্থিতিতে অন্যদের ওপর এখন নজর আরো বেশি দিতে পারবে। আর যৌনক্ষুধা? আরে, নারীর আবার ওসব আছে নাকি? সে তো শুধু পৃথিবীতে এসেছে পুরুষের আকাঙ্ক্ষা ও অভিলাষ মেটাতে। ভাবতে অবাক লাগে, আজ থেকে প্রায় ষাট বছর আগে মোহাম্মদ ওয়াজেদ আলীর মত ধর্মীয় আদর্শের অনুসারী লেখকও তাঁর যুক্তিবাদের মাধ্যমে স্বীকার করেছিলেন, “নারীর দেহ পুরুষের কাছে লোভনীয় সামগ্রী, একথা যতোটা সত্যি, পুরুষের অবয়ব নারীর কাছে লোভনীয় বস্তু এটাও তার চাইতে কম সত্য নয়।” অথচ আধুনিক ও প্রগতিশীল বলে দাবি করেন, এমন অনেকেই এ সত্যকে অস্বীকার করতে চান।
সে যাই হোক, মোট কথা, পুরুষকেও আস্তে আস্তে রান্নার দায়িত্ব গ্রহণ করতে হবে এবং তা শুরু হবে শুধু বিয়ের পর নয়, আগে থেকেই। ঠিক যেমন করে মেয়েরা মায়ের পাশে পাশে থেকে ও দেখে, মাকে রান্নাঘরে সাহায্য করার মাধ্যমে, বিভিন্ন অনুশীলনের মধ্য দিয়ে কাজ চালাবার মতো ন্যূনতম রান্নার জ্ঞান অর্জন করে বিয়ের আগেই। কোনো নারী বিনা কারণে, বিনা অসুখে, অত্যাচারিত বা শোকাতপ্ত না হয়ে, কোনোরকম ধর্মীয় অনুশাসন ছাড়াই কখনো কখনো রান্না ঘরে যেতে না পারে। সেটা পূর্ব নির্ধারিত হলে উত্তম। না হলেও পরিবারে সকল সদস্যের প্রচেষ্টা থাকবে তার ইচ্ছাকে সম্মান করা। আর সেটা করে স্বামী বা পরিবারের অন্য সদস্য সেদিন রান্নার দায়িত্ব গ্রহণ করবে। রান্নার দক্ষতা বা সহজাত ক্ষমতা যে নারীর একচেটিয়া সম্পত্তি নয়, সেই মেধা যে তার জিনসে লুকিয়ে নেই, তার বড় প্রমাণ পৃথিবীর সকল দেশেই পেশাদারী পাঁচকরা প্রায় সকলেই পুরুষ। জীবিকার জন্যে যে কাজ পুরুষ বাইরে করতে পারে, স্ত্রীর প্রতি সহমর্মিতার খাতিরে সে কাজ ঘরে করতে বাধা কোথায়? এরকম মূল্যবোধ ও বোঝাপড়া সংসারে প্রচলিত থাকলে তা শুধু রান্না করার ব্যাপারেই নয়, নারীর ইচ্ছা-অনিচ্ছা, অধিকার, স্বাবলম্বিতার অন্যান্য অনেক দিকই আলোকিত করবে নিঃসন্দেহে। রান্না করার ব্যাপারটাকে সরাসরি জৈবিক বলা না গেলেই যেহেতু নারীর কায়িক পরিশ্রমের এক সিংহভাগ রান্নার অনুষঙ্গে কাষ্ট, এটি নিঃসন্দেহে তাঁর জৈবিক অধিকার প্রতিষ্ঠার অন্যতম।
৩. একত্রে আহার গ্রহণ : একটা অতি সাধারণ পদক্ষেপ পরিবারের ও সমাজের অনেক বৈষম্য ঘোচাতে পারে। আর সেটা হলো, পরিবারের সকল সদস্যদের একসঙ্গে বসে খাদ্য গ্রহণ করা। আমাদের দেশের অধিকাংশ পরিবারে শিশুদের ও প্রাপ্তবয়স্ক পুরুষদের আগে খাবার পরিবেশন করা হয়। পরে নিভৃতে রান্না ঘরে একা একা বসে পরিত্যক্ত বা অবশিষ্ট খাদ্য কণা দিয়ে আহার সারেন গৃহিণী। এটা এতটাই চলতি, এতটাই স্বাভাবিক ও গ্রহণযোগ্য হয়ে পড়েছে যে কেউ এই ব্যাপারটির ভেতর কোনো দোষ, অবহেলা বা বৈষম্যের আভাস দেখেন না। এর ফলে দিনের পর দিন বড় মাছটি, অথবা মাছের বড় পেটিটি কিংবা মাংসের সেরা টুকরোগুলো বেছে বেছে স্বামীর পাতে পড়ে। আর দিন শেষে হেঁসেলে এক গাদা ঝোলের মধ্যে ভেসে থাকা ল্যাজা অথবা পিঠের ছোট্ট এক টুকরো কাঁটাওয়ালা মাছ কিংবা মুরগির গলা অথবা পাখা দিয়ে ক্ষুধা নিবারণ করেন ঘরের গৃহিণী। এই গৃহবধূ‍ই যখন আবার শাশুড়ি হন, পুত্রবধূর কাছেও আবার একই প্রত্যাশা থাকে তার। শুধু পারিবারিক সদস্যের খাওয়াদাওয়ার ব্যাপার নয় এটা। বাড়িতে অতিথি এলেও সাধারণত একই ব্যাপার ঘটে। অতিথি পুরুষরা আগে ভাগে খেয়ে নেয়। পরে নারীরা খাদ্য গ্রহণ করে। অথবা অতিথি পুরুষ ও নারীরা একত্রে খাওয়াদাওয়া করে। পরে যেটুকু অবশিষ্ট থাকে তাই ভাগবাটোয়ারা করে খেয়ে নেয় বাড়ির মেয়েরা। শহরে মধ্যবিত্ত বা উচ্চ মধ্যবিত্ত কোনো কোনো পরিবারে একসঙ্গে এক টেবিলে বসে খাদ্য গ্রহণের রেওয়াজ রয়েছে। কিন্তু গোটা দেশের চিত্র এটা নয়। পর্যায়ক্রমে খাবার পরিবেশনের ফলে শুধু উন্নতমানের খাবারই নয়, মুখরোচক খাবারও যথেষ্ট পরিমাণে গ্রহণ করার সুযোগ পান শুধু পরিবারের পুরুষ সদস্যরাই যাদের প্রথম খাদ্য পরিবেশিত হয়। নারী কতখানি সময় ধরে রান্নার যোগাড় করে, কতখানি সময় রান্নায় ব্যয় করে, আর বিনিময়ে সে কতটুকু বা কী মানের আহার গ্রহণ করে এই খোঁজ কেউ নেয় না—পুরুষরা তো নয়ই। অথচ এই বোধ বা উপলব্ধি যতদিন না পুরুষের মধ্যে জাগ্রত হচ্ছে, তারা ক্রমাগত চিতলের পেটি অথবা মুরগির বুকের মাংস খেয়ে দেয়ে তৃপ্তির ঢেকুর তুলে দিবানিদ্রা দেবে। আর তার স্ত্রী তখন সবে হেঁসেল গুছোতে গুছোতে শুধু ডাল অথবা মাছের ঝোলের সঙ্গে লঙ্কা মাখিয়ে এক গাদা ভাত খেয়ে ক্ষুধা নিবারণের চেষ্টা করবে। চিতলের বদলে চাপিলা অথবা নলা মাছ হলেও চিত্রটা ঠিক পাল্টায় না। শুধু রকমটা একটু ভিন্ন হয়। বাইরের জগতে নারীর বিরুদ্ধে যে দীর্ঘ অবিচার চলে এসেছে—বৃহত্তর সমাজে পুরুষ ও নারীর অধিকারের মধ্যে যে বিশাল বৈষম্য রয়েছে, তার গোড়ায় রয়েছে নিজের ঘরের একান্তে একসঙ্গে বসে না খাওয়া থেকে উদ্ভূত বৈষম্য। ঘরের ভেতর সহমর্মিতা, সহানুভূতি, ন্যায্যতার বোধ যদি ঘুমিয়ে থাকে, বাইরের জগতে এসে হঠাৎ করে তার জেগে ওঠার কোনো সম্ভাবনাই নেই। ভাবতে অবাক লাগে, কতটা স্বার্থপর, কতটা আত্মপ্রেমিক হলে পুরুষ সবার আগে ঘুম থেকে উঠে সবার শেষে ঘুমুতে যাওয়া মানুষটির—অর্থাৎ বাড়ির গৃহিণীটির খাবারদাবারের খোঁজ পর্যন্ত নেয় না। পুরুষ নিজে রাঁধে না এবং রান্নাজনিত আনুষঙ্গিক কাজকর্মে অংশগ্রহণ করে না বলে অতি অসংবেদশীল মানুষটির মতো অসময়ে ভর দুপুরে অথবা বিকেলে হঠাৎ এক গাদা তাজা পুঁটি বজুরী কিনে বাড়িতে পাঠিয়ে দিতেও বিন্দুমাত্র দ্বিধা করে না। তার এই আকস্মিক সিদ্ধান্ত বা সখ ঘরের বধূটির দৈনন্দিন কাজ কতটা বাড়িয়ে দেবে, সে এখনো দ্বিপ্রাহরিক খাবার খেয়েছে কি খায় নি, এসবের কোনো খোঁজ নেওয়াই প্রয়োজন বোধ করে না গৃহস্বামী। একসঙ্গে বসে না খাবার কারণে, এবং রান্নার পরিমাণ ও রকম সম্পর্কে কোনো ধারণা না থাকায় আস্তে আস্তে পুরুষ এতটাই অসংবেদনশীল হয়ে পড়ে যে সেটা শুধু নিজের ব্যাপারেই সীমাবদ্ধ থাকে না। কখনো সখনো না বলে কয়ে দুপুরে বা রাতে খাবার খেতে সঙ্গে নিয়ে আসে এক বা একাধিক বন্ধু বা সহকর্মী। তাদের খাবার যুগিয়ে ঘরের বধূটি আদৌ কিছু খেতে পেল কি না, তার খবর কেউ রাখে না। ফলে, একত্রে বসে খাদ্যগ্রহণ অত্যন্ত জরুরি। সকাল সন্ধ্যা যে কঠিন শরীরিক ও মানসিক পরিশ্রম করতে হয় গৃহকর্ত্রীকে, তাতে তার নিয়মিত পুষ্টিকর খাদ্য খাওয়া একান্তই দরকার। নারী শুধু সব তৈরি করবে, আর দান করবে, বিনিময়ে নিজের জন্যে কিছুই রাখবে না, গ্রহণ করবে না কোনো কিছুই, নারীর এই রকম এক আত্মঘাতী রূপকে আদর্শ বলে প্রতিষ্ঠিত করার কোনো যুক্তিই নেই। ফলে তার দিকে ফিরে তাকাবার জন্যে শুরু হোক পরিবারে একত্রে খাদ্য গ্রহণ, প্রতিবেলা সেটা সম্ভব না হলেও অন্তত দুপুরে বা রাতে একবেলা একসঙ্গে বসে সকলকে খেতে হবে। এতে খাদ্য বৈষম্য শুধু কিছুটি দূর হবে তাই নয়, নারীর স্বার্থত্যাগ, নিষ্ঠা ও অন্যের প্রতি দরদ সম্পর্কে সচেতন হবে পুরুষ শ্রদ্ধা করতে শিখবে সেসব গুনাবলিকে। নিজেরা শিখবেও কিছু কিছু। এতে করে তার মধ্যে সহমর্মিতার বোধ জাগ্রত হওয়াও স্বাভাবিক। এছাড়া একসঙ্গে বসে খেতে খেতে পরিবারের সদস্যরা পরস্পরের সঙ্গে ভাব বিনিময়, আলোচনা, সমস্যা ও ভুল বোঝাবুঝির ব্যাপারে নিষ্পত্তি, প্রাত্যাহিক জীবনের ছোটখাট ঘটনা, টুকিটাকি নিয়ে কথাবার্তা বা পরামর্শ অনেক কিছু করারই সুযোগ পায়, যা হয়ত অন্য সময়ে সম্ভব হয় না, কেননা সংসারে সকলের অবসর একই সময় বের করা দুরূহ বটে।
৪. যৌন-সংযোগ ও সন্তান ধারণ : বিবাহিত জীবনের এক গুরুত্বপূর্ণ উপাদান যৌনতা, যা মানবিক অন্যান্য অনেক সম্পর্ক থেকে একে আলাদা করে। কিন্তু আমাদের সমাজে যৌনসঙ্গী নির্বাচনে যেমন নারীদের হাত নেই, যৌন পরিতৃপ্তির ব্যাপারটাও অধিকাংশের কাছে অপরিচিত। যদিও বাঙালির যৌনজীবন সম্পর্কে প্রায় কিছুই জানা যায় না, তবু হুমায়ুন আজাদের এ ব্যাপারে মন্তব্য সঠিক বলেই মনে হয়। তিনি তাঁর ‘নারী’ গ্রন্থে লিখেছেন, “বাঙালি নারীর যৌনজীবন বলাৎকার ও চরম বিরক্তি অবসাদের সমষ্টি। উচ্চ শিক্ষিত কিছু নারী জানিয়েছেন, তাঁরা পুরুষ সম্পর্কে কিছু জানেন না, তাঁদের স্বামীরা লাফ দিয়ে উপসংহারে পৌঁছেন, এই তাদের কাম জীবন। দরিদ্র অশিক্ষিত নারীরা সাধারণত ভোগ করে স্বামীর বলাৎকার। বাংলাদেশের প্রতিটি শয্যাকক্ষ, যদি থাকে, নারীর জন্যে বলাৎকার বা বিরক্তি অবসাদ কক্ষ।” ভারতীয় Population Council এর কর্মকর্তা এম. ই খানের বাংলাদেশের ওপর গবেষণাও অনুরূপ সাক্ষ্য দেয়। তিনি তাঁর গবেষণায় দেখিয়েছেন, বাঙালি পুরুষদের নারীর যৌনতা নিয়ন্ত্রণ করার অন্যতম কৌশল, নারীদের এ সম্পর্কে কিছু জানতে না দেওয়া অজ্ঞতাই আশীৰ্বাদ দর্শন এটাই। খান দেখিয়েছেন যে অধিকাংশ নারী তার যৌন জীবন অর্থাৎ বিবাহিত জীবনে প্রবেশ করে যৌনতা সম্পর্কে নেহায়েত অজ্ঞ হিসেবেই। সম্পূর্ণ যৌনজীবনের তৎপরতা ও তার কর্মকাণ্ড পরিচালনার ভার পুরুষের হাতে। নারীর ইচ্ছা অনিচ্ছা মতামত সেখানে গ্রাহ্য নয় মোটেই। পরিবার পরিকল্পনার ব্যাপারে পুরুষরা বাস্তবিক কারণেই আগ্রহী হলেও কখন এবং কী ধরনের পরিবার পরিকল্পনা গ্রহণ করা হবে, সেটাও তারাই নির্ধারণ করে দিতে চায়। এই হলো বাস্তব অবস্থা। অথচ ছ’ দশক আগে মোঃ ওয়াজেদ আলী নারী-পুরুষ সম্পর্কে বলে গেছেন, “উভয় উভয়ের দৈহিক মানসিক ও যৌন শান্তি বিধানে অক্ষম বা অপ্রচুর অনুভূত হওয়া মাত্র তারা বা তাদের যেকোনো এক পক্ষ বিবাহ সম্পর্ক ছেদন করতে পারবে। নর বা নারী কেউ কারো অধীন হবে না।” যারা সৌভাগ্যবতী, যারা নিজেরা, পছন্দ করে জীবনসঙ্গী নির্বাচন করেছেন (তাদেরও অধিকাংশই যৌনতার সঙ্গে পরিচিত হয়েছেন বিয়ের পরই) অথবা পরিবারে নির্ধারিত বিয়ের পরও যৌনজীবনে পরিতৃপ্ত, তাদের কথা আলাদা, সংখ্যায় যারা অতি অল্পই। বৃহত্তর বিবাহিত নারীসমাজে দিনের পর দিন, রাতের পর রাত যখন শুধু স্বাধীর কাম চরিতার্থ করার জন্যেই নারীর যৌনসংযোগ ঘটে, এবং সেটাই জীবনের স্বাভাবিক প্রক্রিয়া বলে তারা গ্রহণ করে নেয়, তখন অন্তত এটুকু স্বাধীনতা তাদের দরকার যে তার একান্ত ইচ্ছার বিরুদ্ধে তার সঙ্গে যৌন কর্মে লিপ্ত হবে না স্বামী। কিন্তু বেশির ভাগ সময়েই সেটা ঘটে না। স্বামীর কাম ভাব জাগ্রত হয়েছে অথচ স্ত্রী তা চায় না, নিস্তার পাবে কি সে? এটা শুধু আমাদের দেশে বা উন্নয়নশীল দেশের নারীদেরই সমস্যা নয়। জগৎজুড়েই রয়েছে এ সমস্যা—কম বেশি। কিন্তু দুঃখের বিষয় কোনো দেশেই স্বামী বা প্ৰেমিক কর্তৃক ধর্ষণের অভিযোগ শেষমেশ আইনে টেকে না। ফলে বাধ্য হয়ে কোনো কোনো বিচলিত ও নিরাশ নারী নিজের হাতে বিচার তুলে নেয়। স্ত্রীর ইচ্ছার বিরুদ্ধে তার সঙ্গে যৌন সম্পর্ক স্থাপন করার চেষ্টা করে সম্পূর্ণ বা আংশিক পুরুষাঙ্গ খুইয়েছে একাধিক ব্যক্তি। কিন্তু সমস্যার সমাধান এটা নয়। পুরুষ বরাবরই নারীকে তার ভোগের সামগ্রী মনে করে। সেই সঙ্গে তাদের অনেকের ধারণা, নারীর যৌন চাহিদা বা ইচ্ছা-অনিচ্ছা বলে কিছু নেই। যৌন জীবনে আমাদের দেশের পুরুষরা কখনো নারীকে সমান অংশীদার মনে করে না। তারা মনে করে, যৌনকর্মে নারীর একমাত্র ভূমিকা পুরুষকে পরম পুলকের আস্বাদ দেয়া অর্থাৎ কিছুক্ষণ ধৈর্য ধরে নিশ্চুপে নিজেকে সঁপে দিয়ে কেবল স্বামীর স্খলনের অপেক্ষা করা। এ অবস্থার পরিবর্তন জরুরি। নারীরও যে যৌন আকাঙ্ক্ষা রয়েছে—তারাও যে জাগ্রত হয়-পুরুষের সঙ্গ কামনা করে তাদেরও যে চরম পুলক অনুভব করার ক্ষমতা রয়েছে— দীর্ঘদিন ধরে তাদের অবদমন করে রাখা সে অমানবিক ও অস্বাস্থ্যকর, এ বোধ করে আসবে আমাদের পুরুষদের মধ্যে? যতদিন তা না আসে, যতদিন নারীকে তার হাজারো কর্তব্যের মতো——–দৈনন্দিন রুটিনের মতো—ছেলেকে ভাত খাইয়ে স্কুলে পাঠাবার মতো করে স্বামীর বাসনার কাছে নিজেকে বিলিয়ে দিতে হচ্ছে, ততদিন অন্তত এটুকু আশা করা যাক, যে তার ইচ্ছার বিরুদ্ধে জোর করে তার সঙ্গে যৌনসম্পর্ক পাতাবার চেষ্টা করবে না স্বামী। নারী যদি তার শরীরকে নিয়ন্ত্রণ করতে পারে, কখন সে যৌন সংযোগে অংশগ্রহণ করবে, কখন নয়, তাহলে তাদের দাম্পত্য জীবনই যে উন্নততর হবে, পারস্পরিক শ্রদ্ধাবোধই যে শুধু বৃদ্ধি পাবে, তা নয়, তাদের অবাঞ্ছিত সন্তানের সংখ্যাও হ্রাস পাবে, নারীর নিজের প্রতি আস্থা বাড়বে। মার্গারেট স্যাংগার বলেছিলেন, যে নারী নিজের শরীরের মালিক ও নিয়ন্ত্রক নয়, সে নারী কখনো নিজেকে স্বাধীন বলতে পারে না।” নারী যেহেতু নিজের শরীর দিয়ে সন্তান ধারণ করে, প্রসব করে, স্তন্যদান করে, সন্তানের প্রতিপালন করে, যৌন সংযোগ ও সন্তান ধারনের স্বাধীনতা ও মতামত তার থাকতেই হবে। এই অধিকার অস্বীকার করা মানে মৌলিক মানবাধিকার লঙ্ঘন করা। সেটা মহা অপরাধ।
পরিশেষে, অনেক চড়াই উৎরাই পার করে দেশ আজ আমাদের এক কঠিন ক্রান্তিলগ্নে এসে দাঁড়িয়েছে। ছোট্ট ভূখণ্ডে অনেক বেশি মানুষ থাকার কারণে স্বাভাবিক যে সকল সমস্যা দেখা দেয়, তার বেশিরভাগ সমস্যাই আমাদের রয়েছে। তা সত্ত্বেও বাঙালি জাতির অক্ষয় অদমনীয় মনোবল, পরিশ্রমী দেহ, উদ্ভাবনী ক্ষমতা, প্রযুক্তির আমদানি, বাইরের পৃথিবীর সঙ্গে যোগাযোগ, বেসরকারি প্রতিষ্ঠানের দ্রুত অগ্রগতি আজ আমাদের গোটা জাতিকে অর্থনৈতিকভাবে অনেক সম্ভাবনার দ্বার প্রান্তে এনে দিয়েছে। এ অবস্থায় নারীর জীবনেও ঘটে চলেছে বিপ্লব। শিক্ষাক্ষেত্রে, বিনা বেতনে বা অতিসামান্য বেতনে প্রাথমিক ও মাধ্যমিক শিক্ষার ব্যবস্থা, স্বাস্থ্যক্ষেত্রে, টিকা, জীবাণুমুক্ত পানীয় জল, ওরস্যালাইন, স্ল্যাবের পায়খানা, পরিবার পরিকল্পনার সামগ্রী ও উঁচু মানের শস্যের বীজ ও মুরগি ছানার ব্যবস্থা, ক্ষুদ্রঋণের মাধ্যমে ছোটখাট বিভিন্ন অর্থকরী কাজে বিনিয়োগের সুযোগ বাংলাদেশের নারীর আত্মপ্রত্যয় যেমন বাড়িয়েছে, পরিবারে তার অবস্থানও কিছুটা হলেও দৃঢ়তর করেছে সন্দেহ নেই। পোষাক শিল্পের অগ্রগতি, মহল্লায় মহল্লায় বড় বড় মুরগির খামার, কুটির শিল্পের প্রসার ও বাজারজাতের ব্যবস্থা, নির্মাণ শিল্পে নারীর সক্রিয় অংশগ্রহণ সাধারণ এবং নিম্নবিত্তের নারীদের অর্থ উপার্জনের পথও সুগম করেছে। এছাড়া শিক্ষাও সেবামূলক পেশা ছাড়াও শহরের শিক্ষিত নারীরা আজ বাণিজ্যিক ও ব্যবস্থাপনার কাজেও লিপ্ত। সমস্ত প্রতিকূলতা সত্ত্বেও বাঙালি নারী হাঁটি হাঁটি পা পা করে একটু একটু করে স্বাবলম্বিতার দিকে ধাবিত হচ্ছে। এটি সর্বজনবিদিত যে, কোনো দেশের উন্নয়নের অন্যতম মাপকাঠি হচ্ছে নারীর অবস্থা ও অবস্থান। সেই বিচারে আমাদের নারীরা তাদের চলাচলের পরিধি আজ অনেকটাই বিস্তৃত করেছে। এই অবস্থায় পারিবারিক পর্যায়ে উপরে উল্লেখিত চারটি মৌলিক বিষয়ে নারীর সচেতনা ও তার অধিকার/নিয়ন্ত্রণ প্রতিষ্ঠা দেশের সামগ্রিক নারী সমাজের স্বাধীনতা ও স্বাবলম্বিতার সাফল্যকে অনেকটাই এগিয়ে দেবে।
প্রেম ও মানববন্ধনের জৈবিক ভিত্তি
বুক ধড়ফড়। গলা শুকনো। চোখে বাষ্প। হাতের তালু ভেজা ভেজা। উষ্ণ ও দ্রুত নিশ্বাসপ্রশ্বাস। শরীরে উত্তাপ। আসন্ন প্রিয়সান্নিধ্যের সম্ভাবনায় উত্তেজিত, উল্লসিত, আলোকিত হৃদয়। যেন বিশাল সমুদ্র আছড়ে পড়ছে পাড়ে অথবা প্রচণ্ড তেজে ঘটছে ক্রমাগত জলপ্রপাতের পতন। যে মানুষ কখনো গান গায় না, সে হঠাৎ করে গুনগুন করে গান গেয়ে ওঠে অমৃতা প্রীতমের গল্পের অঙ্গুরীর মতো। যে লোক কখনো কবিতা পড়ে না, তার কণ্ঠে বিশেষ বিশেষ পঙ্ক্তির আবৃত্তি অথবা আড়ালে দু’চার লাইন কবিতা লেখা। উন্মনা চিত্ত। ফাঁকা দৃষ্টি। মনের ভেতর অস্থির দোলা। এলোমেলো পায়চারি। সাক্ষাতে জাদুর উন্মাদনা, স্মরণে শিহরণ, বিচ্ছেদে কাতর। সহস্র মানুষের উপস্থিতি অগ্রাহ্য করে সারাক্ষণ শুধু একটি মুখের হাতছানি— প্রত্যাশা। পৃথিবীর যাবতীয় ব্যক্তি, বস্তু, ঘটনা ছাড়িয়ে শুধু একজনের চিন্তায় আচ্ছন্ন ও উন্মুখ মন। অন্তরে অনুক্ষণ যার আনাগোনা, তারই পরিচিত পদশব্দের আশায় সর্বদা উদগ্রীব কর্ণযুগল। রাতে অনিদ্রা, নিরন্তর দিবাস্বপ্ন। কোনো কাজে বা চিন্তায় মনোনিবেশ প্রায় অসম্ভব। পত্র লেখা, পত্ৰ ছেঁড়া, পত্র পাঠ এবং তার পুনরাবৃত্তি।
সামগ্রিকভাবে ওপরের এই লক্ষণগুলো কীসের আলামত? আর কিছু নয়। একটি মানুষ আরেকজনের প্রেমে পেড়েছে। সৃষ্টির আদিকাল থেকে যে-আকর্ষণ একটি নারী ও একটি পুরুষকে পরস্পরের কাছে টেনে এনেছে, সেই মহাশক্তি প্রেমের কাছে বাঁধা পড়েছে নরনারী।
প্রেম ও তার স্বরূপ নিয়ে বরাবরই মেতে আছে সাহিত্য, সঙ্গীত, চিত্রকলা, নাটক ও চলচ্চিত্র। আমাদের সকলেরই ধারণা প্রেমের রকম, ধরন, ক্ষমতা সম্পর্কে অথবা ভালোবাসার মহিমা, ব্যাপকত্ব ও তীব্রতার ব্যাপারে শিল্পী-সাহিত্যিকরা যে ব্যাখ্যা বা বর্ণনা দিয়ে এসেছেন তার বাইরে আর কিছু থাকতে পারে না। তাঁরাই প্রেম সম্পর্কে সবচেয়ে অভিজ্ঞ, তাঁরাই এ ব্যাপারে বিশেষজ্ঞ। তা সত্ত্বেও রবীন্দ্রনাথ বা নজরুলের কবিতা / গান, লোকসংগীতের কথা, মানিক বন্ধ্যোপাধ্যায়, বুদ্ধদেব বসু কিংবা সমরেশ বসুর উপন্যাস, অথবা সুবোধ ঘোষ বা প্রেমেন্দ্র মিত্রের গল্প পড়ে প্রেমের বৈচিত্র্য ও জটিলতা সম্পর্কে যতই আমরা সচেতন হই-না কেন, তবু প্রেমকে বরাবরই মনে হয় কেমন যে বায়বীয় অপার্থিব-অবর্ণনীয়। দৈনন্দিন ধরাছোঁয়ার বাস্তব জিনিসের মতো তাকে যেন বোঝা যায় না, ব্যাখ্যা করা যায় না। কিন্তু যদি বলা যায় প্রেমের চিরন্তন সব লক্ষণ ও প্রকাশের পেছনেই রয়েছে সম্পূর্ণ বিজ্ঞানসম্মত কতকগুলো কারণ যেগুলির প্রধান ভিত্তি সৃষ্টির ধারাবাহিকতা রক্ষা করা, তাহলে হয়তো কেউ কেউ চমকে উঠবেন। ফ্রয়েড বা রীচ যে ব্যাখ্যা দিয়েছিলেন, আমরা পুরোপুরি সেদিকে যাব না। ফ্রয়েড মানুষের প্রায় সকল কর্ম ও চিন্তার মধ্যেই যৌন অনুষঙ্গ আবিষ্কার করলেও, এর পেছনের আরো মৌলিক কারণগুলো ও আণবিক পর্যায়ে এর জৈবিক ভিত্তিটি খুঁজে বের করতে চেষ্টা করেন নি, কেননা তাঁর বিষয় ছিল মনোবিজ্ঞান। আমরা যদি আরো গভীরে যাই, মানুষের শরীরের মৌলিক রসায়ন ও জীবকোষ পর্যায়ের বিভিন্ন প্রতিক্রিয়া নিয়ে আলোচনা করি, তাহলে দেখতে পাব, যে দু’টি মানব-সম্পর্ক পৃথিবীতে সবচেয়ে বেশি জোরালো এবং মানববন্ধনের ভিত্তি, সেই নারী-পুরুষ সম্পর্ক এবং সন্তানের সঙ্গে পিতামাতার সম্পর্কও সৃষ্টির ধারাবাহিকতা রক্ষা করার জন্যে অপরিহার্য। আর এই দুটি সম্পর্কই নিয়ন্ত্রিত হয় শরীরের কতগুলো হরমোন ও ঐ জাতীয় পদার্থের ওঠানামার মাধ্যমে। হরমোনের তারতম্য ও মস্তিষ্কে তার প্রভাব শুধু এ দুটি সম্পর্ক নয়, অন্যান্য সম্পর্কও—যেমন বৃহত্তর পারিবারিক সম্পর্ক, বন্ধুত্বের সম্পর্ক, সহকর্মী বা প্রতিবেশীর সঙ্গে সম্পর্ক, এমন কি সাধারণ মানবসম্পর্ককেও প্রভাবিত করে। সামাজিক বন্ধন মানেই বাছাই ও ছাঁটাই করার মাধ্যমে কাউকে কাউকে কাছে টানা এবং সুখে-দুঃখে তাদের সঙ্গে নিজেকে বিভিন্ন পর্যায়ে জড়িয়ে ফেলা। আর এই জড়িয়ে ফেলার ক্ষমতা বা অনুভূতিটি মস্তিষ্কের বিশেষ স্থানের সচলতা, অচলতা অথবা হরমোনের তারতম্যের জন্যে ঘটে থাকে। এর ভিত্তি সবটাই পরিবেশগত বা অর্জিত নয়।
নরনারীর প্রেম
নরনারীর প্রেমের তিনটি ধাপ বা পর্যায় আছে বলে বিজ্ঞানীদের ধারণা। এই তিন রকমের প্রেম মস্তিষ্ককে তিন রকম রাসায়নিক পদার্থ দিয়ে পরিচালিত করে : (১) প্রেমের প্রথম ধাপ হলো যৌন তাড়না ও যৌন আকাঙ্ক্ষা। এই পর্যায়ের প্রেম সাধারণত পুরুষদের মধ্যে পুরুষ হরমোন টেস্টোস্টারোন ও মেয়েদের মধ্যে মেয়েলি হরমোন এস্ট্রোজেন দিয়ে প্রভাবিত। যৌন তাড়না থেকে যে-প্রেমের জন্ম, তা সবসময় খুব যাচাই-বাছাই প্রক্রিয়ার মধ্য দিয়ে যায় না। অনেক ক্ষেত্রেই তা ব্যক্তিনিরপেক্ষ এবং বিপরীত লিঙ্গের প্রতি প্রচণ্ড জৈবিক আকর্ষণ থেকে উৎসারিত। ফলে সঠিক ও মানানসই সঙ্গীর সঙ্গে পরিচয় না ঘটলেও এ পর্যায়ের প্রেমে অনেক সময় সহজলভ্য কোনো একজনের সঙ্গে অন্ধ হয়ে ঘর বাঁধতে ব্যাকুল হয়ে ওঠে তরুণ-তরুণীরা। এর ফলে পরবর্তীকালে অনেক বিয়েরই বিবাহ-বিচ্ছেদে সমাপ্তি ঘটে। (২) দ্বিতীয় পর্যায়ের প্রেম হলো রোমান্টিক বা প্যাশোনেট প্রেম যা দু’টি বিশেষ নরনারীর মধ্যে পারস্পরিক আকর্ষণের জন্ম দেয়। এই পর্যায়ের প্রেমের পাত্রপাত্রী পরস্পরকে কাছে পাবার জন্য ব্যাকুল হয়ে ওঠে। প্রিয় ব্যক্তিটি কাছে থাকলে উচ্ছল আনন্দঘন হয় জীবন। বিরহে তীব্র যন্ত্রণা। মনমেজাজ, মতিগতির প্রায়ই পরিবর্তন ঘটে এ সময়। ব্যবহার হয় কিছুটা উল্টোপাল্টা, অবোধ্য। জীবন হয়ে পড়ে পুরোপুরি একমুখী ও আচ্ছন্নতাময়। এই পর্যায়ের প্রেম নিয়ন্ত্রিত হয় পুরুষ ও নারী দু’য়ের ক্ষেত্রেই ডোপামিন ও নরএপিনেফ্রিনের আধিক্য ও সেরোটনিসের অভাবজনিত কারণে : (৩) তৃতীয় পর্যায়ের প্রেমে যুগলবন্ধন ঘটে এবং তা পারস্পরিক গভীর টান ও মানসিক নির্ভরতার জন্ম দেয়। এই পর্যায়ের প্রেমে প্রথমে চরম উত্তেজনা কিন্তু শেষে মন স্থির ও শান্ত হয়ে আসে। যখন স্থায়ী ও গভীর আস্থা ও নির্ভরশীলতার জন্ম হয় তখন এই পর্যায়ের প্রেম অক্সিটোসিন ও ভেসোপ্রেসিন নামক হরমোন দিয়ে নিয়ন্ত্রিত হয়। এছাড়া বেটা এন্ডরফিন বলে একরকম পদার্থও নির্গত হয় যা মানুষকে দুশ্চিন্তামুক্ত করে এবং একরকম ভালোলাগার জন্ম দেয়। অক্সিটোসিন হরমোন মানববন্ধন ও ভালোবাসার সবচেয়ে জরুরি ও মৌলিক হরমোন বলে বিবেচিত। জীবজন্তু ও মানুষের মধ্যে গবেষণা করে বিজ্ঞানীরা দেখেছেন যে নরনারী যখন যৌন মিলনে শীর্ষসুখ উপভোগ করে, তখন দু জনের শরীরেই প্রচুর পরিমাণে অক্সিটোসিন নির্গত হয়। এই অক্সিটোসিন তখন এই যুগলবন্ধনকে আরো মজবুত করে। আসলে হরমোনরা কখনো এককভাবে বা স্বাধীনভাবে কাজ করে না। একে অন্যের সহায়ক শক্তি বা শত্রুর মতো কাজ করে। অক্সিটোসিন যদিও পুরুষ-নারী দু জনের শরীরেই প্রবাহিত হয়, নারীর শরীরে অক্সিটোসিনের প্রভাব অনেক বেশি, কেননা নারী-হরমোন এস্ট্রোজেনের সঙ্গে সম্মিলিত অক্সিটোসিন অনেক বেশি কার্যকর। পুরুষ-হরমোন টেস্টোস্টারোনের সঙ্গেও অক্সিটোসিনের বন্ধুত্বসুলভ সম্পর্ক রয়েছে, কিন্তু এস্ট্রোজেনের মতো তা শক্তিশালী নয়। অক্সিটোসিন শরীরে এস্ট্রোজেন ও টেস্টোস্টারোন নির্গত করতে সাহায্য করে যা মানুষকে যৌনাকাঙ্ক্ষায় উদ্বুদ্ধ করে, ফলে দেখা যায়—যৌন চাহিদা ও মানববন্ধন একে অন্যকে প্রতিনিয়ত সহযোগিতা করে চলেছে। এস্ট্রোজেন ও টেস্টোস্টারোন যৌন চাহিদা বা আকাঙ্ক্ষাকে জাগ্রত করে। পরিণতিতে নরনারীর যে যৌন মিলন ঘটে, তাতে সৃষ্টি হয় অক্সিটোসিন যা তাদের বন্ধনকে দৃঢ় করে এবং আরও এস্ট্রোজেন, টেস্টোস্টারোন তৈরি করতে সাহায্য করে। অক্সিটোসিন কিন্তু শুধু যৌন মিলনের সময়েই নির্গত হয় না। সাধারণ আদরের স্পর্শেও অক্সিটোসিনের মাত্রা বেড়ে যায় শরীরে। আর যেহেতু এস্ট্রোজেন দিয়ে বিশেষভাবে প্রভাবিত অক্সিটোসিন, স্পর্শে শিহরণ নারীরা যতটা অনুভব করে, পুরুষরা ততটা করে না। শুধু তাই নয়, সারা দিনের কোনো এক সময়েও নারীশরীরে পুরুষরা যদি সাধারণভাবে বা আদরের সঙ্গে কিছুটা স্পর্শ বুলিয়ে যায়, তা নারী-শরীরে যথেষ্ট পরিমাণে এস্ট্রোজেন ও অক্সিটোসিন তৈরি করে—যা তাকে যৌনতায় চালিত করে এবং পরবর্তীকালে তা যৌন মিলনের সহায়ক হয়। আমরা পরের অধ্যায়ে দেখব এই ভালোবাসার যাদুকরী হরমোন অক্সিটোসিন যা এস্ট্রোজেনের সঙ্গে মিলে যৌনাকাঙ্ক্ষা ও যৌনসুখ তৈরি করে, প্রলেক্টিনের সঙ্গে মিশে এই একই হরমোন মাতৃত্ববোধের জন্ম দেয় ও যৌনাকাঙ্ক্ষা দমন করে। অক্সিটোসিনের আরেকটা কাজ হলো—মনে রাখার ক্ষমতা ও ব্যথার বোধ কমিয়ে দেয়া, যার ফলে সঙ্গীর সাথে তর্ক-ঝগড়া করলেও অথবা সন্তানজন্মের পর শারীরিক ব্যথা থাকলেও নারী তা সহজে ভুলে যেতে পারে।
যদিও প্রেমের তিনটি সুস্পষ্ট ধারা রয়েছে, তবু এমন দেখা গেছে যে, এক জন মানুষ একই সঙ্গে তিনরকম প্রেমেই আসক্ত। এক জনের সঙ্গে হয়তো তার দীর্ঘদিনের মানসিক নির্ভরতা ও গভীর টানের সম্পর্ক, যার সঙ্গে হয়তো জাগতিক বহু বিষয়ে প্রত্যক্ষ যোগাযোগ। একই সাথে আরেক জনের সঙ্গে হয়তো রয়েছে রোম্যান্টিক প্রেমের সম্পর্ক। আবার সম্পূর্ণ আরেক জনের সঙ্গে আছে শুধুমাত্র যৌনাকাঙ্ক্ষা মেটাবার সম্পর্ক। আবার কখনো কখনো—বিশেষত মেয়েদের বেলায়— যৌনাকাঙ্ক্ষা বা যৌনতাড়না পর্যায়ের প্রেমের আগেই হয়তো আবির্ভূত হয় রোম্যান্টিক প্রেম এবং পরে রোম্যান্টিক প্রেমের পথ ধরেই জন্মায় যৌন আকর্ষণ। অথবা কখনো কখনো এই দুই পর্যায়ের প্রেম সমান্তরালভাবে একই সঙ্গে একই ব্যক্তির জন্যে নিবেদিত হয়। বিশেষ করে আমাদের মতো অবদমিত, রক্ষণশীল ও সংস্কারাচ্ছন্ন সমাজব্যবস্থায় যৌন আকর্ষণ ও যৌন অনুভূতি প্রায়শই সুপ্ত থাকে বলে এর উপস্থিতি সম্পর্কে আমরা অনেক সময় অসচেতন থাকি অথবা স্বীকার করতে নারাজ হই। ফলে আপাতদৃষ্টিতে মনে হয় যেন প্রাথমিকভাবে প্রথম পর্যায়ের প্রেমের অর্থাৎ যৌন তাড়নার কোনো স্থানই নেই এখানে, দ্বিতীয়টিও ছিল না এই কিছুকাল আগে পর্যন্তও। তৃতীয়টিরই জয়গান গাওয়া হয় সর্বত্র। তবে সমাজস্বীকৃত নয় বলেই সার্বজনীন এই বোধ আকাঙ্ক্ষা বা আকর্ষণ যে পুরোপুরি কখনো আমাদের ভিতরে অনুপস্থিত ছিল তা বলা যায় না।
সন্তানের প্রতি পিতামাতার স্নেহ
অক্সিটোসিন যা ‘ভালোবাসার হরমোন’ বলে খ্যাত, তা বাৎসল্যবোধেরও জন্ম দেয়। অন্তঃসত্ত্বা নারীর শরীরে এস্ট্রোজেনের প্রভাবে প্রচুর পরিমাণে অক্সিটোসিন নির্গত হয়। শুধু তাই নয়। এস্ট্রোজেন মস্তিষ্ককে অক্সিটোসিন গ্রহণ করার জন্যেও প্রবলভাবে তৈরি করে। সন্তানজন্মের অব্যবহিত আগে পেটে ব্যথা (জরায়ুর সঙ্কোচন) যখন শুরু হয় পিটুইটারি থেকে প্রচুর পরিমাণে তখন অক্সিটোসিন বেরোতে থাকে। বাচ্চা যখন জন্মনালী দিয়ে বেরোবার চেষ্টা করে, তখনো অক্সিটোসিন নির্গত হয়। মায়ের সাথে সন্তানের বন্ধন রচনায় ও যোগাযোগে অক্সিটোসিন সবচেয়ে বড় ও শক্তিশালী সেতু হিসেবে কাজ করে। শিশু নিজেও অক্সিটোসিন তৈরি করে; এছাড়া বেশ কিছুটা পায় মায়ের কাছ থেকেও। দু জন দু জনের শরীরের গন্ধের সঙ্গে পরিচিত হয় এবং তাদের মধ্যে বন্ধন বাড়ে। সন্তানকে যখন মার বুকের দুধ খাওয়াতে চেষ্টা করে, তখন অক্সিটোসিনের প্রভাবে প্রলেক্টিন হরমোন নির্গত হয় যা শিশুকে দুগ্ধ পরিবেশনে সাহায্য করে। প্রলেক্টিন শুধু দুধ দান করেই ক্ষান্ত হয় না, মায়ের শরীরে এস্ট্রোজেনের মাত্রাও কমিয়ে দেয়। মা ও শিশুর এই বন্ধনে বাবাও বাদ যায় না অথবা নির্বিকার থাকে না। তার শরীরেও ভেসোপ্রেসিন বলে এক রকম হরমোন নির্গত হয়, যা পিতৃসুলভ স্নেহ ও ভালোবাসার জন্যে দায়ী। ভেসোপ্রেসিন পুরুষকে কোমলতা দান করে এবং তাকে মমতাশীল করে তোলে। জীবনসঙ্গিনী ও সন্তানের মঙ্গলবাসনায় সিক্ত হয়ে ওঠে তার মন। এই হরমোন তার সন্তান ও গর্ভধারিণীকে রক্ষা করা ও তাদের নিরাপত্তার জন্যে প্রয়োজনীয় শক্তি ও সামর্থ্য যোগাড় করতে সাহায্য করে। বিশেষ করে জন্তুজানোয়ারের মধ্যে এই হরমোনই পুরুষ জন্তুটিকে অন্যান্য জন্তু থেকে ও তার সঙ্গিনী ও তার গর্ভজাত সন্তানকে রক্ষা করার সাহস ও শক্তি যোগায়। এছাড়া ইদানীংকালে এক বিজ্ঞান-গবেষণায় দেখা গেছে যে, যেসব বাবা গর্ভবতী মায়ের পাশে থাকেন এবং তার খোঁজখবর নেন, তাদের শরীরে সঙ্গিনীর গর্ভকালীন সময়ের শেষভাগে এবং সন্তানজন্মের অব্যবহিত পরে টেস্টোস্টারোনের পরিমাণ কিছুটা কমে যায়, যা তার যৌনাকাঙ্ক্ষাকে দমন করে এবং সন্তানের তথা মানবপ্রজাতির ধারাবাহিকতা রক্ষায় সাহায্য করে। কানাডার কিংস্টনে এক গবেষণায় দেখা গেছে যে, হবু পিতাদের শরীরে শুধু টেস্টোস্টারোন কমে না, অস্থিরচিত্ত ও দুর্ভাবনার হরমোন কর্টিসলের পরিমাণও কমে যায়। সেই সঙ্গে বাড়ে এস্ট্রোজেনের পরিমাণ যা তাকে আরও স্নেহময় ও সহনশীল করে তোলে। বলা বাহুল্য, টেস্টোস্টারোন ও এস্ট্রোজেন যথাক্রমে পুরুষ ও নারী-হরমোন বলে পরিচিত হলেও পুরুষের শরীরেও সাধারণভাবে খানিকটা এস্ট্রোজেন থাকে এবং নারীর শরীরেও কিছুটা টেস্টোস্টারোন থাকে এবং স্বল্পমাত্রায় হলেও এদের প্রত্যেকেরই একটি বিশেষ ভূমিকা রয়েছে। অক্সিটোসিন যে বাৎসল্যবোধের জন্যে দায়ী, বিজ্ঞানীরা তা ইঁদুরের ওপর বিভিন্নরকম গবেষণা করে প্রমাণ করেছেন। তাঁরা কুমারী মেয়ে-ইঁদুরের শরীরে অক্সিটোসিন ইনজেকশন দিয়ে দেখেছেন যে অক্সিটোসিনের প্রভাবে মা না হওয়া সত্ত্বেও হঠাৎ করে ইঁদুরগুলো মাতৃসুলভ আচরণ শুরু করে দেয়। অর্থাৎ খড়কুটো দিয়ে তারা সন্তানের জন্যে ঘর বানাতে শুরু করে। এছাড়া কাছাকাছি শিশু-ইঁদুর দেখলে তারা তার গা চেটে দিয়ে আদর করে এবং দুধ খাওয়াতে চায়। অন্যদিকে ওষুধ দিয়ে অক্সিটোসিনের ক্রিয়াকলাপ বন্ধ করে দিতে পারলে ইঁদুরের বাৎসল্যবোধ, হোক-না সে নতুন মা, রোধ করা সম্ভব।
জীববিজ্ঞানী ও বিবর্তনবাদীদের মতে মানবিক বা সামাজিক যে-বন্ধন, বিশেষ করে মায়ের যে-অন্ধ টান ও আবেগ, তা মানবপ্রজাতির ধারাবাহিকতা রক্ষা এবং ব্যক্তিমানুষের জিনসকে অমরত্ব দানের আকাঙ্ক্ষা থেকেই উদ্বুদ্ধ। নরনারীর যৌন তাগিদ ও প্রেম থেকে উৎপত্তি হয় মানবশিশু। তার প্রতি মায়ের প্রচণ্ড টান, মমত্ববোধ, দুগ্ধদান, আদর ও শুশ্রূষা থেকে মানবশিশু আস্তে আস্তে সবল হয়ে উঠে বেড়ে ওঠে এক জন সাবালক হিসেবে যে আবার প্রজননের মাধ্যমে নতুন প্রজন্ম গড়ে তোলে। শিশুর জন্মের পর পিতার শরীরে যেমন টেস্টোস্টারোনের পরিমাণ সাময়িকভাবে কমে যায়, মায়ের শরীরেও প্রলেক্টিনের প্রভাবে এস্ট্রোজেনের মাত্রাও বেশ খানিকটা কমে যায়। ফলে নতুন মা-বাবার শরীরে যৌনাকাঙ্ক্ষার নিবৃত্তি ঘটে কিছুকালের জন্যে। এই সাময়িক যৌনবিমুখতা পরোক্ষভাবে সন্তানের বেঁচে থাকার নিশ্চয়তার উদ্দেশ্যেই ঘটে থাকে বলে বিজ্ঞানীরা মনে করেন। এই সময়ের যৌন আকাঙ্ক্ষাহীনতা বাবাকে তাদের জীবনসঙ্গীর চাইতে সন্তানের প্রতি অধিক মনোযোগী হতে সাহায্য করে। শুধু তাই নয়, যৌনসম্পর্কের ঘাটতি বা অনুপস্থিতি পরবর্তী সন্তান আগমনের সম্ভাবনাকে পিছিয়ে দিয়ে এই নবজাত শিশুটির বেঁচে থাকার জন্যে সহায়ক পরিবেশ সৃষ্টি করে। এছাড়া প্রলেক্টিনের প্রভাবে সন্তানকে দুগ্ধদানের ফলে মায়ের মাসিক সাময়িকভাবে বন্ধ থাকে। অর্থাৎ বেশ কয়েক মাস তার ওভুলেশন (ডিম্বাশয় থেকে পরিণত ডিম্বাণুর নির্গমন) হয় না। তার ফলে যৌন মিলন ঘটলেও মায়ের পক্ষে সঙ্গে সঙ্গেই অন্তঃসত্ত্বা হয়ে পড়ার সম্ভাবনা ক্ষীণ থাকে। এসবই ঘটে শিশু সন্তানটির বেঁচে থাকার ও সুস্থ থাকার প্রয়োজনীয় পরিবেশ সৃষ্টি করার জন্যে।
প্রেম কী, কেন ও কেমন?
প্রশ্ন করা যেতেই পারে—প্রেম বা ভালোবাসার আসল প্রয়োজনটা কী জীবনে বা জগতে। সবটাই কি যৌন তাড়না? প্রেম এবং মানববন্ধন প্রজননে সাহায্য করে, বাৎসল্যবোধে উদ্বেল করে, মানুষকে দুশ্চিন্তা ও হতাশামুক্ত করে, জীবনে নিশ্চয়তা দেয়, অস্থিরতা কমায়, রোগ প্রতিরোধের ক্ষমতা বাড়ায়, শরীর ও মনকে উল্লসিত ও উৎফুল্ল রাখে এবং সুস্বাস্থ্য ও সুস্থ মনের অধিকারী করে মানুষকে। ফলে দেখা যাচ্ছে ভালোবাসা শুধু যৌন সুখ ও সন্তানই দেয় না, মানুষের একাকীত্ব ঘোচায়, সঙ্গ দেয়, তার আত্মবিশ্বাস ও আত্মপ্রত্যয় বাড়ায় ও তাকে দীর্ঘজীবী হতে সাহায্য করে। জীবনে যত প্রতিষ্ঠা বা সুনামই অর্জন করুক না কেন মানুষ, প্রেমহীন ও বন্ধনহীন জীবনে সে নিজেকে অবহেলিত বোধ করে, অনুক্ষণ জীবনকে অর্থহীন মনে হয় তার। প্রেমে প্রত্যাখ্যাত হওয়া বা প্রেমার্জনে ব্যর্থ হওয়া, সাবালক নারীপুরুষের বিষণ্নতাজনিত মানসিক ব্যাধির সবচেয়ে বড় কারণ। আমেরিকাতে যত নারী খুন হয়, তার ৫০%- ৭০% খুন হয় নিজ স্বামী বা প্রেমিকের হাতে প্রেমবিষয়ক সংকটে। প্রেমের জৈবিক ভিত্তির সপক্ষে ইদানীংকালের কয়েকটি গুরুত্বপূর্ণ গবেষণার ফলাফল দেওয়া হল নিচে :
১. বিজ্ঞানীরা গবেষণা করে দেখিয়েছেন যে, প্রেমে পড়লে মস্তিষ্কের যেসকল স্থান উদ্দীপিত হয়, সচল হয়, কোনো বিশেষ দ্রব্য দিয়ে নেশা করলেও ঠিক সেই অঞ্চলগুলোই সচল হয়। ফলে প্রেম ও নেশা জৈবিকভাবে প্রায়ই একই রকম। নেশা করলে মানুষ যেমন বাস্তবতা ভুলে যায়, ভালো-মন্দ বাছ- বিচারের ক্ষমতা হারিয়ে ফেলে এবং এক অবোধ্য অবর্ণনীয় ভালোলাগা আর উত্তেজনায় উদ্বেল হয়ে ওঠে মন, প্রেমে পড়লেও ঠিক তাই ঘটে। এছাড়াও প্রেমের ধারা ও লক্ষণের সঙ্গে কয়েকটি মানসিক রোগ, যেমন ম্যানিক ডিপ্রেশন ও স্কিজোফ্রেনিয়া রোগেরও যথেষ্ট মিল রয়েছে। প্রেমে পড়া এবং এই মানসিক বৈকল্য উভয় ক্ষেত্রেই সেরোটনিনের মাত্রা কমে যায় শরীরে স্বভাবতই অনেকের মনে প্রশ্ন জাগে, তাহলে কি ড্রাগের নেশা বা মানসিক রোগের মতো প্রেমে পড়ার লক্ষণগুলোকেও চিকিৎসা করে সারিয়ে ফেলা যায়? যখন কোনো কিশোর বা কিশোরী গভীর প্রেমে মত্ত হয়ে পৃথিবী ভুলে গিয়ে সব কাজ পড়াশুনা ছেড়ে বিশেষ একজনের ধ্যানধারণায় সম্পূর্ণ উতলা হয়ে নিজেকে ধ্বংস করতে উদ্যত হয়, তখন কি ডাক্তার বা পিতামাতা তার প্রেমের চিকিৎসা করাতে পারেন? ল্যাবরেটরি পর্যায়ের গবেষণায় দেখা গেছে, কোনো কোনো রসায়ন পদার্থের নির্গমন বন্ধ করে অথবা তাদের কার্যাবলী প্রতিরোধ করে কিংবা অন্য কোনো পদার্থের সংযোজন করে প্রেমের অনুষঙ্গ এবং তার তীব্র লক্ষণগুলোকে দমন করা সম্ভব। কিন্তু সেটা করা কি সঙ্গত? প্রেমের মতো স্বাভাবিক, সহজাত ও প্রয়োজনীয় একটি অনুভূতি বা তা প্রকাশের বাড়াবাড়ি ঠেকাতে কোন মানুষ তার সন্তানকে এক বা একাধিক ওষুধের ওপর নির্ভরশীল করতে চাইবে? সেটা কি তার জন্যে মঙ্গল বয়ে আনবে?
২. কিছুদিন আগে স্টেট ইউনিভার্সিটি অব নিউ ইয়র্ক, স্টোনিব্রুকের বিজ্ঞানীরা আবিষ্কার করেছেন, সঙ্গমের পর মেয়েরা যে খুব উচ্ছল ও হাসিখুশী থাকে তার পেছনেও সরাসরি হরমোনের প্রভাব রয়েছে। এই মিলনের আনন্দ বা সন্তুষ্টি শুধু আরেকজনের প্রেম ও ঘনিষ্ঠ সান্নিধ্য উপভোগ করার জন্যেই হয় না, বীর্যের মধ্যে টেস্টোস্টারোন হরমোন ও অন্যান্য উদ্দীপক পদার্থ যে রয়েছে, তা মেয়েদের শরীরে শোষিত হয়ে তার রক্তপ্রবাহে সঞ্চালিত হয় বলেই মেয়েরা খুশিতে টগবগ করে। স্টোনিব্রুকের বিজ্ঞানীরা অবশ্য এই তথ্য প্রকাশের সঙ্গে সঙ্গে এই বলেও সতর্ক করে দিয়েছেন যে, এই বিজ্ঞান- গবেষণার ফল কোনোমতেই কনডমবিহীন যৌন সম্ভোগের পক্ষে রায় দিচ্ছে না। কনডম শুধু যে পরিবার পরিকল্পনায় সহায়ক তাই নয়, যৌনবাহিত বিভিন্ন রোগ, বিশেষ করে এইডস থেকেও রক্ষা করে।
৩. ড. বারটেল ও ড. জেকি নামক দুই বিজ্ঞানী কিছুদিন আগে খুবই গুরুত্বপূর্ণ এক গবেষণার ফল প্রকাশ করেছেন। তাঁরা দেখিয়েছেন যে, নরনারীর প্রেম আর বাৎসল্যবোধ এই দুই রকমের ভালোবাসাই মস্তিষ্কের একই জায়গা থেকে উৎসারিত ও প্রায় একইভাবে নিয়ন্ত্রিত। মস্তিষ্কে এমআরআই পরীক্ষার মাধ্যমে তাঁরা দেখিয়েছেন যে, মানুষ যখন ভালোবাসায় হাবুডুবু খায় (সে ভালোবাসা নরনারীর প্রেমই হোক অথবা সন্তানের প্রতি ভালবাসা বা অপত্যস্নেহই হোক) মস্তিষ্কের বিশেষ বিশেষ কতগুলো জায়গা তখন সচল হয়ে ওঠে। সেই সঙ্গে মস্তিষ্কের কিছু কিছু অঞ্চল যেগুলো কোনো অপ্ৰিয় ব্যাপার বা অনুভূতি দ্বারা উদ্দীপিত হয়, সেগুলো অচল হয়ে পড়ে। ফলে ভালোবাসায় আচ্ছন্ন হলে মানুষ শুধু প্রিয়জনের ভালো দিকটিই দেখে, তার মন্দ স্বভাব, অশোভন আচরণের প্রতি অন্ধ হয়ে যায়। শরীরের এন্ডরফিনের আধিক্যও এই ভালোলাগার বোধের তীব্রতা ও মন্দ দিকটির প্রতি ঔদাসীন্যের জন্যে দায়ী। পরবর্তীকালে এন্ডরফিনের পরিমাণ কমতে শুরু করলে প্রিয়জনের খারাপ দিকগুলো চোখে পড়তে শুরু করে। বিজ্ঞানীরা এটাও দেখতে পেয়েছেন— মস্তিষ্কের যে-সকল স্থান সচল হলে মানুষ বিবেচক ও যুক্তিবাদী হয়, সমালোচনা করার ক্ষমতা অর্জন করে, ভালোবাসায় মত্ত হলে মস্তিষ্কের যেসব অঞ্চল অকেজো ও অচল হয়ে পড়ে। এর ফলে প্রেমে পড়লে বা বাৎসল্যবোধে আপ্লুত হলে মানুষ তার প্রিয়জনের কোনো দোষত্রুটি চোখে দেখে না, মনে ধারণ করে না—সম্পূর্ণ অযৌক্তিক ও অন্ধ হয়ে পড়ে। মস্তিষ্কের যে-সব স্থান প্রচণ্ড প্রেম বা বাৎসল্যবোধে সচল হয়ে ওঠে, দেখা গিয়েছে সেই একই স্থানগুলো সচল হয় যখন আমরা কোনো প্রিয় খাদ্য গ্রহণ করি, যখন বড় একটি আর্থিক বা অন্য কোনো পার্থিব প্রাপ্তির সুযোগ ঘটে, যখন কোনো উত্তেজনাকর ড্রাগ বা অন্যান্য দ্রব্য গ্রহণ করি। নরনারীর প্রেম আর বাৎসল্যবোধ মস্তিষ্কের একই জায়গা থেকে উৎসারিত হলেও দুটি ব্যাপারে এদের ভেতর কিছুটা ভিন্নতা লক্ষ করা গিয়েছে।
(১) মস্তিষ্কের ভেতর মটরদানার মতো একটা ছোট্ট জায়গা রয়েছে যাকে বলে হাইপোথেলামাস। নরনারীর প্রেমে হাইপোথেলামাস সচল হয় এবং তা এস্ট্রোজেন ও টেস্টোস্টারোন নির্গত করতে এবং শরীরকে যৌন-উদ্দীপিত করতে সাহায্য করে। সন্তানের জন্যে যে মমত্ব বা বাৎসল্যবোধ, তাতে হাইপোথেলামাস সচল হয় না। (২) মস্তিষ্কের যে অঞ্চল মানুষের মুখমণ্ডল চিনতে ও তার পার্থক্য নির্ণয় করতে সাহায্য করে, সেটা বাৎসল্য বোধে খুব সচল হয়ে পড়ে, নরনারীর প্রেমে ততটা হয় না। এর কারণ হিসেবে বিজ্ঞানীরা ব্যাখ্যা দিয়েছেন যে, যেহেতু শিশুর চেহারা দ্রুত পাল্টায় পিতামাতার মস্তিষ্কের এই অঞ্চলটির সচলতাই স্বাভাবিক। প্রাপ্তবয়স্ক প্রেমিক- প্রেমিকার চেহারা যেহেতু পরিবর্তনশীল নয়, মস্তিষ্কের এই বিশেষ অঞ্চলটি নরনারীর প্রেমে তেমন উদ্দীপ্ত হয়ে ওঠে না।
৪. কয়েক বছর আগে আমেরিকান সাইকিয়াট্রিক এসোসিয়েশনের বার্ষিক সম্মেলনে রাডগার্স বিশ্ববিদ্যালয়ের ড. ফিশার একটা গুরুত্বপূর্ণ গবেষণাপত্র পাঠ করেন। তিনি চল্লিশ জন তরুণ-তরুণী যারা গভীরভাবে প্রেমে পড়েছে তাদের সামনে একবার তাদের প্রেমাস্পদের এবং পরবর্তীকালে তাদের পরিচিত সাধারণ একজনের ছবি উপস্থাপনার পর উভয়বারই তাদের মস্তিষ্কের পরিবর্তনগুলো এমআরআই পরীক্ষা করে নির্ণয় করেন। তিনি অবাক হয়ে লক্ষ করেন, মস্তিষ্কের যে-যে অংশ প্রেমের পাত্র বা পাত্রীর ছবি দেখে উদ্দীপিত হয়েছে, সেই একই স্থানগুলো উদ্দীপ্ত হয় জীবনে বড় কিছু পাবার আগ্রহে অথবা বিশালভাবে পুরস্কৃত হবার পর। সাধারণ পরিচিতের ছবি দেখে এ স্থানগুলো সচল হয় না। এর ব্যাখ্যা দিতে গিয়ে ড. ফিশার বলেন, প্ৰেম সে-অর্থে অনুভূতি নয়, এটা একটা তাড়না, অভিলাষ, প্রত্যাশা। গভীর ও অতি প্রয়োজনীয় এই প্রাপ্তির ইচ্ছা, আগ্রহ ও অভিপ্রায় থেকেই আস্তে আস্তে অনুভূতির জন্ম হয়। প্রেম মানুষের চূড়ান্ত প্রাপ্তি——চরমভাবে পুরস্কৃত হবার অভিজ্ঞতা।
৫. ইটালিয়ান বিজ্ঞানী মারাজিতি কিছুদিন আগে একটি অভিনব ও গুরুত্বপূর্ণ তথ্য আবিষ্কার করেছেন। তিনি দেখিয়েছেন যে, গভীরভাবে প্রেমে পড়লে পুরুষ ও নারীর সহজাত স্বভাব ও প্রবৃত্তির মৌলিক কিছু ওলোটপালোট ঘটে। পুরুষ হয়ে যায় কিছুটা নারীর মতো, নারী হয়ে যায় কিছুটা পুরুষের মতো। প্রেমে পড়লে পুরুষের শরীরে টেস্টোস্টারোন কিছুটা কমে যায় এবং সেই সঙ্গে এস্ট্রোজেনের পরিমাণ খানিকটা বাড়ে। অন্যদিকে নারীর শরীরে টেস্টোস্টারোনের পরিমাণ বেড়ে যায় প্রেমে পড়লে—যা তার যৌন উত্তেজনা ও যৌন পরিতৃপ্তির সহায়ক। প্রেমে পড়লে শরীরে টেস্টোস্টারোন খানিকটা কমে যাওয়ায় এবং এস্ট্রোজেনের পরিমাণ কিছুটা বেড়ে যাওয়ায় পুরুষ তার চিরাচরিত আধিপত্যবাদী ও আগ্রাসী ভূমিকা ছেড়ে কিছুটা শান্ত, সমাহিত, ধৈর্যশীল ও মমতাময় হয়ে ওঠে। জোর করে দখল করার মনোভাব পাল্টে সে সঙ্গিনীর কথা ভাবতে শেখে। আর নারী—যে চিরকাল শান্তশিষ্ট, ধৈর্যশীল, যে যৌনাকাঙ্ক্ষা প্রকাশে বা তা মেটাবার বেলায় বরাবরই লজ্জাশীল ও আনতনয়ন, সে প্রেমে পড়লে টেস্টোস্টারোনের প্রভাবে হঠাৎ বেপরোয়া ও সাহসী হয়ে ওঠে। নিজের ভালোবাসা ও আকাঙ্ক্ষা ব্যক্ত করতে ও তা মেটাবার জন্যে সচল ও অগ্রণী হয়ে পড়তে দ্বিধা করে না। ফলে প্রেম ও আনুষঙ্গিক হরমোনের ওঠানামা পুরুষ ও নারীকে স্বভাবগতভাবে পরস্পরের কাছে টেনে আনে যা তাদের যুগলবন্ধনের উৎস ও পরিবর্ধক হয়।
যুগলবন্ধনের ভিত্তি
বিজ্ঞানীরা যুগ যুগ ধরে নরনারীর বা পুরুষ এবং স্ত্রীজাতীয় জন্তু জানোয়ারের যুগলবন্দীর রহস্য ও ভিত্তি আবিষ্কারের চেষ্টা করেছেন। তাঁরা জানতে চেয়েছেন একগামিতা বা বহুগামিতা কি প্রাণীজগতের সাধারণ একটি প্রবণতা? এটা কি জিনস দিয়ে নির্ধারিত? নাকি পরিবেশ বা সামাজিকভাবে অর্জিত অন্য অনেক কিছুর মতো এটিও একটি পরিশীলিত ও স্বভাবগত বৈশিষ্ট্য? সমস্ত জীবজগতে মাত্র ৩% প্ৰাণী একগামী। অর্থাৎ শতকরা তিন ধরনের প্রাণীর মধ্যে একটি পুরুষ আরেকটি স্ত্রী প্রাণীর সঙ্গে জুটি বেঁধে সন্তানের জন্ম দেয়, তা প্রতিপালন করে ও একসঙ্গে সারা জীবন বসবাস করে। অন্য সকল প্রাণীই বহুগামী। বিজ্ঞানীরা এতদিনে এ ব্যাপারেও নিশ্চিন্ত হয়েছেন যে, একগামিতা শুধুমাত্র বিরল নয়, একধরনের অস্বাভাবিক আচরণও বটে। এটা যতটা-না প্রাকৃতিক, তার চেয়েও বেশি পরিবেশগত ও অর্জিত বৈশিষ্ট্য। তবু এর পেছনে জেনেটিক বা বংশগত প্রভাবও রয়ে গেছে বলে বিজ্ঞানীদের ধারণা। তাঁরা অবিকল যমজ সন্তানদের জীবনপ্রবাহ বহু বছর ধরে অনুসরণ করে এই সিদ্ধান্তে পৌঁছেছেন যে, যমজদের একজন বহুগামী হলে অন্যজনেরও হবার সম্ভাবনা অনেক বেশি থাকে। বিজ্ঞানীরা এটাও দেখেছেন যে, যে-ধরনের প্রাণীদের মধ্যে একগামিতা লক্ষ করা যায়, তারাও সুযোগ পেলে এদিক-ওদিক মনোনিবেশ বা শারীরিক সম্পর্ক করে ফেলে মাঝে মাঝে। তারপর আবার গুটিগুটি পায়ে নিজের ঘরে, নিজের স্থায়ী সঙ্গীর কাছে ফিরে আসে। একগামী বলে পরিচিত নীল পাখি ও মানুষ এর প্রকৃষ্ট উদাহরণ। আমেরিকায় বসবাসরত দম্পতিদের সন্তানের জন্মদাতা পিতার সত্যিকার পরিচয় যাচাই করার চেষ্টা করলে দেখা যেত, অন্তত ১০% পরিবারেই পিতা বলে পরিচিত ব্যক্তিটি আসলে জৈবিক পিতা নন। তা সত্ত্বেও একগামিতাকে কেন্দ্র করে মনুষ্য প্রজাতি বাড়াবাড়ি পর্যায়ে মত্ত হয়ে আছে। শুধু ধর্মগ্রন্থই একে দাবি করে না, সমাজের বিভিন্ন নিয়মাবলিও তা চাপিয়ে দেয়। স্বামী বা স্ত্রীর বিশ্বস্ততার অভাব বা অন্যজনে আসক্তি সমাজ ও সংসারে নানান জটিলতাই শুধু নিয়ে আসে না, এ কারণে আজ পর্যন্ত বহু রাজরাজত্ব ধ্বংস হয়ে গিয়েছে—অনেক রাজনৈতিক নেতানেত্রী রাতারাতি তাঁদের আসন ও জনপ্রিয়তা হারিয়েছেন।
একগামিতার বিচ্যুতি যত মুখরোচক গালগল্প ও মজাদার আলাপের সৃষ্টি করে মানুষের অন্য কোনো আচরণের ঘাটতি বা গলদ হলে তা করে না। তা সত্ত্বেও কম মানুষই আছে, শুধু মানুষ কেন, জীবজগতের খুব কম প্রাণীই আছে যারা সারা জীবন একগামী থাকাকে মনে-প্রাণে-দেহে জরুরি বলে মনে করে বা তা মেনে চলে। বিজ্ঞানীরা তাই একমত যে, প্রাণীকুলে একগামিতার প্রবণতা বা চর্চা স্বাভাবিক কোনো প্রক্রিয়া বা নিয়ম নয়। এটা ব্যতিক্রম। একগামিতার সংজ্ঞাও তাই পাল্টে গিয়েছে। এখন একগামিতার সংজ্ঞা বহুমাত্রিক। কেবল একজন যৌনসঙ্গী থাকাই একগামিতার বৈশিষ্ট্য নয়। একসঙ্গে জীবনযাপন, একসঙ্গে সন্তানের লালন-পালন, একই ঘরসংসার সামলানো এবং একত্রে সামাজিক ওঠাবসা করাও একগামিতা। জীবজগতে বহুদিন ধরেই যৌন একগামিতা ও সামাজিক একগামিতা এ দুভাবে একগামিকতাকে ভাগ করা হয়েছে। নীল পাখির ডিম বা ছানা তার শুক্রাণুর ফসল নয় জানলে সঙ্গে সঙ্গে সে তা ছুঁড়ে ফেলে দিত নিচে। সৃষ্টির ধারাবাহিকতা রক্ষার জন্যে সেটা খুব সুখবর হতো না নিশ্চয়ই। জীবজগতের সামগ্রিক অবস্থা বিবেচনা করে দেখা গিয়েছে যে যখন সম্পদ ও খাদ্য অপ্রতুল ও নিয়ন্ত্রিত, পরিবেশ বিরূপ কিংবা সদ্যভূমিষ্ঠ সন্তানের আকার বা অবস্থা এতটাই ছোট, অসহায় অথবা অরক্ষিত যে পিতামাতা দুজনের যৌথ চেষ্টা ও যত্ন ছাড়া সন্তানের প্রতিপালন ও খাদ্য যোগাড় করা সম্ভব নয়, তখনই প্রাণীরা জোড়ায় জোড়ায় জুটি বাঁধে- অর্থাৎ একগামী হয়। পাখিরা যেহেতু ডিম পাড়ে, ডিমকে তাদের তা দিতে হয় এবং বসবাস ও সন্তান প্রতিপালনের জন্যে তাদের বাসা বানাতে হয়, আবার খাদ্যও যোগাড় করতে হয়, সেহেতু পাখিদের মধ্যে জানোয়ারদের তুলনায় একগামী হবার যা যুগলবন্দী ঘটার সম্ভাবনা বেশি থাকে।
ক্যালিফোর্নিয়ায় এক বিশেষ রকমের ইঁদুর আছে যারা আমৃত্যু জুটি বাঁধে। এদের জীবন এতই সংগ্রামময়, খাদ্যসংকট এতটাই প্রকট ও শীতকালে এত বেশি ঠাণ্ডা যে মা বা বাবার পক্ষে একা সন্তানদের রক্ষণাবেক্ষণ সম্ভব নয়। প্রেইরী ভোল বলে অন্য এক ইঁদুর জাতীয় জন্তুর কথা অবশ্য আলাদা। এরা একবার যৌন সম্পর্ক স্থাপন করলে আপাত কোনো কারণ ছাড়াই সারা জীবন পরস্পরের সাথে বিশ্বস্তভাবে জীবনযাপন করে, শত প্রলোভনেও অন্যের দিকে ফিরে তাকায় না। এই জুটি-বাঁধা সম্পূর্ণ জেনেটিক—জৈবিক। কেননা প্রকৃতিগত প্রেইরী ভোলের খুব কাছাকাছি জন্তু মোন্টানা ভোলের শতকরা ৯৯% জিনস অবিকল প্রেইরী ভোলের মতো। মাত্র ১% জিনসের পার্থক্যের জন্যে প্রেইরী ভোল পুরোপুরি একগামী ও মোন্টানো ভোল পরিপূর্ণভাবে বহুগামী।
মানুষের ওপরও নৃতাত্ত্বিকেরা গবেষণা করে দেখেছেন যে, সদ্যপ্রসূত মানব-শিশুর ওজন মায়ের তুলনায় এত কম যে খুব কম জীবজন্তুর মধ্যেই তা দেখা যায়। যখন থেকে বিবর্তনের মাধ্যমে চার হাত-পায়ে হামাগুড়ি দিয়ে চলার বদলে দুপায়ে ভর করে আনুলম্বিক হাঁটতে শুরু করল মানুষ, তখন থেকেই মানুষের জরায়ুর আয়তন ছোট হয়ে গেল—যার ফলস্বরূপ তুলনামূলকভাবে ছোট মানবশিশুর জন্ম। শুধু আনুপাতিক অল্প ওজনের জন্যেই নয়, অন্যান্য বহু ব্যাপারেই জীবজগতের বিভিন্ন প্রাণীর তুলনায় মানবশিশু অনেক অসহায় ও অন্যের মুখাপেক্ষী। গরু, ছাগল, কুকুর আর বাঘের বাচ্চারা জন্মের কয়েক ঘণ্টার মধ্যেই যেখানে উঠে দাঁড়ায় হাঁটতে পারে, নিজের খাবার নিজে গ্রহণ করতে পারে, সেখানে মানবশিশুর তা করতে লেগে যায় বেশ কয়েক বছর। এই কারণেই সন্তানের পরিচর্যার জন্যে মানব-পিতামাতার জুটিবাঁধা আবশ্যকীয় হয়ে পড়ে। গবেষণায় দেখা গিয়েছে যে, আমেরিকায়, যেখানে অর্ধেক বিয়ে ভেঙে যায়, সেইসব দম্পতির মধ্যেই বিবাহ-বিচ্ছেদের হার সবচেয়ে বেশি (বিবাহ-বহির্ভূত সম্পর্কের হারও বেশি) যাদের সাত বছরেরও বেশি বিয়ে হয়েছে অথচ সন্তান হয় নি অথবা প্রথম সন্তানের বয়স ছয় বা সাত পেরিয়ে যাবার পরও দ্বিতীয় সন্তানের জন্ম হয় নি। মানবশিশুর পরিচর্যায় পিতামাতা এতটাই ব্যস্ত থাকে যে, যখন সন্তান ছোট থাকে পারস্পরিক দোষত্রুটি ও বাকবিতণ্ডা তখন তেমন মাথা তুলে দাঁড়াতে পারে না।
ভালোবাসার একই ভাষা
আকর্ষণ, ভালোবাসা ও মানববন্ধনের যে জৈবিক ভিত্তি রয়েছে, তার বড় প্রমাণ হলো দেশ-কাল, সংস্কৃতি, ভাষা, শিক্ষার মান, ধর্ম, বর্ণ নির্বিশেষে মানুষ প্রেমে পড়ে। প্রেমের অনুষঙ্গ সার্বজনীন : প্রেমে পড়লে সকলে একইরকম ব্যবহার করে থাকে, একই লক্ষণসমূহ প্ৰকাশ পায়। পুরুষ প্রধানত আকৃষ্ট হয় স্ত্রী জাতির দুটি বৈশিষ্ট্যে। প্রতিটি পুরুষের আকাঙ্ক্ষিত নারী হবে সুন্দরী ও যৌবনবতী। প্রতিটি সমাজে সর্বকালে পুরুষের কাছে নারীর শরীরের বাঁক, তার নিতম্ব ও বক্ষের আনুপাতিক মাপ তার প্রতি আকর্ষণের কেন্দ্র। আর নারীর কাছে সে-ই সবচেয়ে প্রার্থিত পুরুষ যে শারীরিকভাবে শক্তসমর্থ ও পার্থিবভাবে সংসারের দায়িত্ব নিতে প্রস্তুত ও যোগ্য। প্রত্যাশা বা আকাঙ্ক্ষার এই যে বিভাজন, এটা সবটাই অর্জিত বা পরিবেশগত নয়। এর পেছনে বৈজ্ঞানিক ব্যাখ্যাও রয়েছে। বিবর্তনবাদীদের মতে, যেহেতু পুরুষের শরীরে কোটি কোটি শুক্রাণু রয়েছে এবং এর উৎপাদন সীমিত নয়, তার অন্তর্নিহিত ইচ্ছা বা শখ সে তার জিনস যতখানি সম্ভব ছড়িয়ে দেবে বিভিন্ন জায়গায় যাতে তার প্রজন্ম ও উত্তরাধিকার বজায় থাকে প্রবলভাবে। এর ফলে পুরুষের যৌনতা সর্বকালেই সর্বত্রই খোঁজে একাধিক নারীসঙ্গ। অন্যদিকে মেয়েরা মাসে কেবল একটি করে ডিম্বকোষ তৈরি করে। তাও আবার পরিণত বয়সের বিশেষ একটা পর্যায়েই ঘটে কেবল, যার দৈর্ঘ্য তিন থেকে চার দশকের বেশি নয়। শুধু অপ্রতুল ও মূল্যবান ডিম্বকোষ তৈরি করেই ক্ষান্ত হয় না নারীর শরীর। একবার এ ডিম্বকোষের সঙ্গে শুক্রাণুর মিলন ঘটলে যে- মানবশিশুর জন্ম হবে, নারীর শরীর জানে সেই সন্তানকে জন্ম দিতে, দুগ্ধদান করতে ও লালনপালন করতে তার অনেক বছর লেগে যাবে। ফলে নারী তার সঙ্গী নির্বাচনে বড়ই সতর্ক ও সচেতন। যে-সঙ্গী তার সন্তানের রক্ষণাবেক্ষণ করতে পারবে, যে-সঙ্গী শারীরিকভাবে সক্ষম, পার্থিবভাবে দায়িত্বশীল, নারীরা সাধারণত সেদিকেই ঝোঁকে। যত্রতত্র মন বা শরীর খোয়াতে নারীর তাই আগ্রহ কম, অপরপক্ষের শত প্ররোচনা সত্ত্বেও। ভালোবাসা ও যৌন অনুভূতির জৈবিক ভিত্তি আরও একটি ব্যাপারেও স্পষ্ট হয়। মাসিক চক্রের মাঝামাঝি সময়ে অর্থাৎ ওভুলেশনের কাছাকাছি বা ঠিক পরবর্তী সময়ে যখন মেয়েরা গর্ভধারণে সবচেয়ে বেশি সক্ষম, তখন শরীরে অতিরিক্ত এস্ট্রোজেনের প্রভাবে নারীর যৌনাকাঙ্ক্ষা সবচেয়ে তীব্র হয়। এ থেকেও প্রমাণিত হয় প্রেম ও যৌনমিলনের অন্তর্নিহিত অভিপ্রায় প্রজনন এবং ধারাবাহিকভাবে সৃষ্টিকে এগিয়ে দেয়াই এর উদ্দেশ্য। যৌনসঙ্গী বা সন্তানের পিতা নির্বাচনে বিশ্বের নারীকুল যতই সংযম ও বাছবিছার করুক না কেন, বৃহত্তর জীবজগতে কিন্তু স্ত্রীজাতির এই বিশেষ বৈশিষ্ট্যটি বড় একটা দেখা যায় না। এমনকি একগামিতার উদাহরণ যে নীল পাখি, তাদের মধ্যেও স্ত্রী-পাখিকে দেখা যায় কখনো কখনো সুযোগ সুবিধামতো অন্য পুরুষের সঙ্গে যৌনমিলনে অংশগ্রহণ করতে। প্রথম প্রথম বিজ্ঞানীরা মনে করতেন, সঙ্গী পুরুষ নীল পাখিটির অনুপস্থিতিতে অন্য পুরুষ-পাখিরা মেয়ে-পাখীটিকে ধর্ষণ করছে। পরে তাঁরা লক্ষ করেছেন, যদিও স্ত্রী নীল পাখি ইচ্ছে করলেই বীর্য উপড়ে ফেলতে পারে, তবু তারা ইচ্ছাকৃতভাবেই শরীরে পরপুরুষের বীর্য ধারণ করে সন্তান উৎপন্ন করে। বিজ্ঞানীদের ব্যাখ্যা—নারী নীল পাখী এটা করে তার প্রজাতির বৈচিত্র্য বাড়াতে — তার কুলের অস্তিত্ব রক্ষার্থে। একই রকম জিনসের সন্তান জন্মালে কোনো প্রাকৃতিক বা পরিবেশগত মহা দুর্যোগে সম্পূর্ণ প্রজাতি ধ্বংস হয়ে যেতে পারে। বৈচিত্র্যময় প্রজাতি হলে সেটা ঘটবে না। ফলে নারী-প্রাণীর সবসময়েই আকাঙ্ক্ষা থাকে বৈচিত্র্যময় প্ৰজাতি সৃষ্টির—পুরুষ প্রাণীর যেমন ইচ্ছা থাকে যত বেশি সম্ভব তার নিজস্ব সন্তান তৈরি করার। মানব-প্রজাতির নারীর মধ্যে বহুগামিতার প্রতি বিশেষ পক্ষপাতিত্বের অভাবও যে কতটা প্রাকৃতিক, কতটা ধর্ম, সমাজ ও পরিবারের মূল্যবোধ ও আচরণবিধি দিয়ে নিয়ন্ত্রিত, তা বলা মুশকিল। নরনারীর প্রেমের মতোই সন্তানের প্রতি মা-বাবার স্নেহ ও মমতাও সর্বকালীন। প্যান্টশার্ট-স্কার্ট পরা মা-ই হোক, আর শাড়ি-শালোয়ার কামিজ কি গাছের বাকল বা পাতা পরা মা-ই হোক, সন্তানের প্রতি বাৎসল্যবোধ ও জীবন দিয়ে তাকে আগলে রাখার বাসনা সর্বত্রই সমান। সামাজিক মূল্যবোধ, সাংস্কৃতিক বিভাজন, রাজনৈতিক আদর্শ, ধর্মীয় বিধান কিছুই এই অপত্যস্নেহ, জোরালো মানববন্ধনকে দ্বিখণ্ডিত করতে পারে না। এই বন্ধনের শক্তি ও মমতার প্রকাশ সর্বত্রই প্রায় একই রকম।
বৃহত্তর মানবিক সম্পর্ক
শুধু নরনারীর সম্পর্ক বা বাৎসল্যবোধই নয়, শরীরের ভেতরের হরমোনগুলো বন্ধুর সঙ্গে বন্ধুর সম্পর্ক, সহকর্মী বা প্রতিবেশীর সঙ্গে সম্পর্ক, বৃহত্তর পরিবারের সঙ্গে পারিবারিক সদস্যদের সম্পর্ক এবং আরো ব্যাপক অর্থে সামগ্রিক মানবিক সম্পর্ক ও বন্ধনেরও ভিত্তি। স্পর্শ–যা মানব-সম্পর্কের এক অবিচ্ছেদ্য অংশ–অক্সিটোসিন নির্গত করে স্পর্শ—যা শরীরে। বন্ধুর গায়ে বন্ধুসুলভ স্পর্শও অক্সিটোসিনের মাত্রা বাড়িয়ে দেয়। শরীরে হরমোনের বিভিন্ন মাত্রার উপস্থিতি এবং নানারকম হরমোনের সংশ্লিষ্টতা ও পারস্পরিক যোগাযোগ মানব সম্পর্কের ভিত্তি। যেমন ধরা যাক, এটা সর্বস্বীকৃত যে পুরুষে-পুরুষে বন্ধুত্ব ও মেয়েতে-মেয়েতে বন্ধুত্বের রকম ও প্রকাশ ভিন্ন। মেয়েলি হরমোনের প্রভাবে, বিজ্ঞানীরা দেখেছেন, মেয়ে-মেয়ে বন্ধুরা বিপদে বা সমস্যায় পড়লে পরস্পরের সঙ্গে খোলামেলা কথা বলে, একে অন্যের পরিচর্যা করে, সাহায্য প্রার্থনা করে ও সাহায্য বিতরণ করে। এই সময় তারা পরস্পরের অনেক কাছে চলে আসে। অন্যদিকে পুরুষ- পুরুষ বন্ধুত্বে এই ধরনের সমস্যাসংকুল সময়ে দুঃসময়ে নিজেদের আড়াল করতে দেখা যায়। পুরুষরা তখন নিজেদের গর্তে বা খোলসে ঢুকে যায়, পরস্পরের কাছে নিজেদের খুলে ধরার বদলে এই সকল অনভিপ্রেত সময়ে পরস্পরের কাছ থেকে বিচ্ছিন্ন থাকতে ভালোবাসে। আমরা সকলেই জানি, স্মৃতিশক্তি মানববন্ধনের একটা মস্ত বড় ভিত্তি। বয়স বাড়ার সঙ্গে সঙ্গে স্মৃতিশক্তি দুর্বল হয়ে আসে। বৃদ্ধ বয়সে ক্ষয়ে যাওয়া এই স্মৃতিক্ষমতার সঙ্গে শরীরের এস্ট্রোজেন বা টেস্টোস্টারোনের ঘাটতির সম্পর্ক রয়েছে বলে বিজ্ঞানীরা মনে করেন।
এছাড়া, মানুষের মধ্যে দুটি পুরোপুরি বিপরীতমুখী প্রবণতা দেখা যায়। এক দল যারা নিজেদের জীবন উৎসর্গ করে নিঃস্বার্থভাবে অন্যের উপকার করে যায় এবং আরেক দল যারা মানসিক রোগে আক্রান্ত (যেমন অটিজম, Autism) হওয়ার কারণে মানুষের সঙ্গে সম্পর্ক গড়তে, কারো সঙ্গে মানসিক বন্ধন অনুভব করতে অপারগ। এই উভয় বোধেরই একটা জৈবিক ভিত্তি রয়েছে এবং হরমোনের প্রভাবে এর অনেকটাই নিয়ন্ত্রিত হয়। অটিজমের অন্যতম কারণ হিসেবে বিজ্ঞানীরা আবিষ্কার করেছেন যে, যে-সব শিশু গর্ভাবস্থায় অতিরিক্ত টেস্টোস্টারোন হরমোনের সংস্পর্শে আসে, তাদের এই রোগে আক্রান্ত হবার বেশি সম্ভাবনা। বিজ্ঞানীরা অবশ্য এখনো নিশ্চিত নন, শত শত অপেক্ষমাণ দর্শকের মধ্যে হঠাৎ কেন একজন অপরিচিত ব্যক্তি নিজের জীবনের সম্পূর্ণ ঝুঁকি নিয়ে জ্বলন্ত আগুনে ঝাঁপিয়ে পড়ে অন্য এক আগন্তুককে রক্ষা করার জন্যে! অন্যরা কেন ঝাঁপিয়ে পড়ে না? শরীর বা মনের ভেতর কী সেই বস্তু যা তাকে প্রণোদিত করে এমন একটি মহৎ ও ঝুঁকিপূর্ণ কাজ করতে? এটা সবটাই কি অর্জিত গুণাবলি? নাকি তার শরীরের ভেতর হঠাৎ করে বেড়ে ওঠা মাত্রাতিরিক্ত কোনো হরমোনের প্রভাব? এছাড়া, বহুগামিতা অথবা ব্যভিচারী হবার প্রবণতা, সমকামিতা, মাত্রাতিরিক্ত যৌন তাড়না, সামাজিকভাবে নিষিদ্ধ ঘনিষ্ঠ রক্তসম্পর্কের আত্মীয়ের মধ্যে যৌন সম্পর্ক স্থাপন (incest), ধর্ষণ, যৌন ঈর্ষা ও সন্দেহপরায়ণতা, যৌনতাজনিত অন্যান্য অপরাধের সঙ্গেও হরমোনের সম্পর্ক থাকতে পারে বলে বিজ্ঞানীদের ধারণা। অবশ্য এ সব কিছুরই কেবলমাত্র জৈবিক ব্যাখ্যা যথেষ্ট নয়। পরিবেশ, শিক্ষা, প্রশিক্ষণ, সাধনা ও সুস্থ জীবনচর্চাও অনেক অন্তর্নিহিত জৈবিক প্রবণতাকে হ্রাস করতে বা উদ্দীপ্ত করতে সাহায্য করতে পারে। একইরকমভাবে, প্রাকৃতিকভাবে সন্তানের জনক-জননী না হওয়া সত্ত্বেও যে পালক-পিতামাতার মধ্যে সম পরিমাণ বাৎসল্যবোধের জন্ম হয়, সেটাও প্রমাণ করে—শুধু জরায়ুতে সন্তান গ্রহণ বা দুগ্ধদানই নয়, সন্তানের স্পর্শ ও তার প্রতি আগ্রহও সেইসব হরমোন সৃষ্টি করতে পারে যা মানুষকে বাৎসল্যবোধে সিক্ত করে। তাই ভালবাসার জৈবিক ভিত্তি যতই শক্তিশালী হোক-না কেন, পারস্পরিক সাহচর্য ও আদান-প্রদানের মাধ্যমে যে গভীর ও বহুমাত্রিক মানব-সম্পর্ক গড়ে ওঠে, তার পেছনে দেহজ ও পরিবেশগত হয়তো আরও অনেক কারণ রয়েছে যার সন্ধান আমরা এখনও পাই নি।
না, মুখের কথা মোটেও নয়। খুব কঠিন একটি কাজ মা হওয়া। আমার মাকে ছোটবেলা একটা গান গাইতে শুনতাম : “শুধু প্রসব করলেই হয় না মাতা, মা হওয়া কি মুখের কথা?” একই গান মার মুখে শুনে শুনে একদিন হঠাৎ দেখি আমার ঠাকুমা স্বয়ং গুনগুন করে গেয়ে উঠেছেন, “শুধু প্রসব করলেই হয় না ব্যথা, মা হওয়া কি মুখের কথা?” আমি তখন অনেক ছোট। কিন্তু ঘটনাটি নাটকীয় মোড় নেওয়ার জন্যে খুব স্পষ্ট মনে পড়ে সে দিনটির কথা। ঠাকুমার মুখে মায়ের গাওয়া গানের এই ধরনের শব্দের বিকৃতিতে (সম্পূর্ণই অনিচ্ছাকৃত) মা একেবারে রেগে আগুন। বড় ঘর থেকে দৌড়ে ঠাকুরঘরে ঢুকে সোজা ঠাকুমার কাছে গিয়ে জানতে চেয়েছিল— “মা, আচ্ছা, আপনি না মা? কেমন করে তা হলে বলেন প্রসব করলেই হয় না ব্যথা? ব্যথা তা হলে হয় কিসে?” ঠাকুমা থতমত খেয়ে যান। নিজের ভুল টের পেয়ে কিছুটা বিব্রতও। আমি তখন সব কথা তেমন বুঝি নি। পরে নিজে সন্তান প্রসব করার পর, বাচ্চা বড় করার পর আজ মনে হয়, বুঝে হোক না-বুঝে হোক মা-ঠাকুমা যে গান গেয়েছিলেন দু জনের গানের কথাই ঠিক ছিল। শুধু সন্তান প্রসব করলেই মায়ের দায়িত্ব যেমন সম্পন্ন হয় না, সন্তান প্রসবের শারীরিক যন্ত্রণাই মায়ের একমাত্র যন্ত্রণাও নয়। জীবনভর সন্তান সম্পর্কিত আরো অনেক শারীরিক-মানসিক ব্যথা সইতে হয় মাকে। তবু আমার মা- ঠাকুমা যে প্রবল উৎসাহে মায়ের দায়িত্ব-কর্তব্য, স্বার্থত্যাগ ও তিতিক্ষা বর্ণনায় এতটা মুখর ছিলেন, তা পরোক্ষে বুঝি নিজেদের কিছুটা হলেও সান্ত্বনা দেবার জন্যেই। বোঝাবার জন্যে যে, মায়ের জীবন এমনই হয়। শাশ্বত মাতৃভূমিকায় নিজেকে সঁপে দেওয়াই তাই বুদ্ধিমানের কাজ। এ ছাড়া জীবনের আর কোনো পরিণতির কথা তাঁরা ভাবতে পারতেন না। আরো পরে আজ বুঝি—শুধু প্রসব করাই মা হওয়ার জন্যে যদিও যথেষ্ট নয়, তবু কেবল এই চিরন্তন প্রাকৃতিক প্রক্রিয়াটির ভেতর দিয়ে যাবার জন্যেও প্রতিদিন কত শত নারী প্রাণ হারাচ্ছে।
জগৎ জুড়ে প্রতি মিনিটে ৩৮০টি নারী সন্তানসম্ভবা হচ্ছে। এর ভেতর প্রায় অর্ধেকই অর্থাৎ ১৮০টি গর্ভধারণই অনাকাঙ্ক্ষিত অথবা অপরিকল্পিত। প্রায় এক- তৃতীয়াংশ (১১০টি) গর্ভধারণ কোনো না কোনো জটিলতার মুখোমুখি হয়। আর কমপক্ষে চল্লিশটির সমাপ্তি ঘটে গর্ভপাতে। মৃত্যু হয় অন্তত একজনের। এক মিনিটের এই হিসেব যদি কাউকে নাড়া দিতে অসমর্থ হয়, তার জন্যে রয়েছে প্রকৃত মৃত্যুর সংখ্যার একটা নমুনা। ওই যে প্রতি এক মিনিটে একটি নারী মাতৃত্বজনিত কারণে মৃত্যুবরণ করছে, তার মোট সংখ্যা বছরে ৫৮৫ হাজার। পূর্ণবয়স্ক নারীদের এক- তৃতীয়াংশই ভুগছে মাতৃত্বজনিত কোনো বিশেষ অসুবিধে বা প্রসব-পরবর্তী জটিলতায়। পাঁচ কোটিরও বেশি নারী এই ধরনের শারীরিক জটিলতায় প্রতি বছর নিদারুণ স্বাস্থ্যসঙ্কটে পড়ে। প্রত্যেক বছর সাড়ে সাত কোটি অবাঞ্ছিত গর্ভধারণের সমাপ্তি ঘটায় নারী। এর ভেতর পঞ্চান্ন হাজার গর্ভপাতই (প্রধানত উন্নয়নশীল দেশগুলোতে) ঘটে অনিরাপদ, অস্বাস্থ্যকর পরিবেশে, অশিক্ষিত প্রশিক্ষণহীন গ্রাম্য হাতুড়ে ডাক্তার অথবা দাইয়ের মাধ্যমে। সন্তানের জন্মের সময় মা ও শিশুর যে মৃত্যু ঘটে, তার এক- তৃতীয়াংশই রোধ করা যায় গর্ভবতী মায়ের পুষ্টি ও স্বাস্থ্য পরিচর্যার দিকে লক্ষ রাখলে।
বাংলাদেশে প্রতি এক শ হাজার জ্যান্ত শিশুর জন্মের জন্যে ৪৫০টি নারীকে মৃত্যুবরণ করতে হয়। তার মানে প্রতি বছর শুধু মা হতে গিয়ে বিশ হাজারেরও বেশি নারী প্রাণ হারাচ্ছে। কোনো কোনো আফ্রিকান দেশে প্রতি এক শ হাজার জীবিত শিশুর জন্মের জন্য এক হাজার মাও মারা যায়। অথচ উন্নত দেশে মারা যায় প্রতি এক শ হাজার জীবিত শিশুর জন্মের জন্যে গড়ে শূন্য থেকে ২৭জন নারী। উন্নয়নশীল সমাজে প্রধানত তিনটি কারণে মাতৃত্বজনিত মৃত্যুর ঝুঁকি বেশি হয় : (১) নারীদের ভগ্নস্বাস্থ্য ও অপুষ্টি, (২) উন্নতমানের প্রসূতি-স্বাস্থ্যসেবার বিশেষ করে প্রসবকালীন জরুরি ব্যবস্থার অভাব, (৩) বারবার গর্ভধারণ। প্রতিটি গর্ভধারণই যেহেতু একটি মেয়ের জন্যে মৃত্যুর ঝুঁকি বয়ে আনে, যে দেশের মেয়েরা যত ঘন ঘন এবং যত বেশিবার গর্ভবতী হয়, সে দেশের মেয়েদের মাতৃত্বজনিত মৃত্যুর আশঙ্কা তত বেশি থাকে। উদাহরণস্বরূপ আফ্রিকায় গর্ভধারণ ও প্রসব সংক্রান্ত কারণে আজীবন মৃত্যুর ঝুঁকি থাকে প্রতি ষোল জনে এক জন, এশিয়ায় প্রতি পঁয়ষট্টি জনে এক জন, উত্তর আমেরিকায় প্রতি তিন হাজার সাত শ’তে এক জন ও উত্তর ইউরোপে প্রতি দশ হাজারে এক জন। বাংলাদেশে মাতৃত্বজনিত কারণে সারা জীবনে মৃত্যুর ঝুঁকি উন্নত দেশগুলোর তুলনায় অন্তত এক শ গুণ বেশি। জরুরি প্রসূতি-সেবার অভাব শুধু মায়ের মৃত্যু নয়, সেই সঙ্গে মৃত্যু বয়ে আনে নবজাত সন্তানেরও। প্রতি বছর আশি লাখ মৃত সন্তান জন্ম নেয় অথবা জন্মের অব্যবহিত পর নবজাতকের মৃত্যু ঘটে কেবল পর্যাপ্ত প্রসূতি-সেবার অভাবে।
মাতৃত্বজনিত মৃত্যুর প্রধান কারণ, তিনটি দেরি। (১) সিদ্ধান্ত নিতে দেরি : এর অন্যতম কারণ পরিবারে নারীর নিচু অবস্থান। তার নিজের সিদ্ধান্ত নেবার ক্ষমতা নেই। স্বামী-শাশুড়ির মতো ব্যক্তিরাও প্রসূতি মরণাপন্ন না হওয়া পর্যন্ত হাসপাতালে নেবার কথা ভাবে না। এ ছাড়া খরচ, দূরত্ব, যানবাহনের দুষ্প্রাপ্যতা, হাসপাতালের প্রতি অনাস্থা, ধর্মীয় গোঁড়ামিও সিদ্ধান্ত নিতে দেরি করার জন্যে দায়ী থাকে। (২) হাসপাতালে নিয়ে যেতে দেরি : এই দেরি হয় প্রধানত রাস্তা- ঘাটের অবস্থা (যানজট, পাকা রাস্তার অভাব), যানবাহনের সঙ্কট ও অর্থের অভাবজনিত কারণে। (৩) হাসপাতালে নেবার পর প্রয়োজনীয় ও জরুরি সেবা পেতে দেরি; এটা ঘটে হাসপাতালের গাফিলতি, মানসম্পন্ন সেবাদানের ব্যর্থতা ও দক্ষ স্বাস্থ্যসেবকদের অপ্রতুলতার কারণে। এ ছাড়া অতি অল্প বয়সে বা অনেক বেশি বয়সে, অথবা অতি ঘন ঘন কিংবা অনেক বেশিসংখ্যক সন্তান ধারণ করা মাতৃত্বজনিত মৃত্যুর ঝুঁকি বাড়িয়ে দেয়। যেসব শারীরিক জটিলতার কারণে প্রসূতি মায়ের মৃত্যু ঘটে তা হল, প্রসবের পর অনিয়ন্ত্রিত রক্তপাত, একলাম্পশিয়া (উচ্চ রক্তচাপ, প্রসূতি মায়ের হাতে-পায়ে পানি আসা ও খিঁচুনি), গর্ভপাতের জটিলতা, যোনিপথে প্রসবের প্রতিবন্ধকতা, সেপসিস এবং সহিংসতা। বাংলাদেশে মাতৃত্বজনিত মৃত্যুর ১৪% ঘটে পারিবারিক (বিশেষ করে স্বামী কর্তৃক) সহিংসতার কারণে এবং এক-চতুর্থাংশ মাতৃত্বজনিত মৃত্যুর কারণ গর্ভপাতের জটিলতা। প্রতি বছর সাত লাখ তিরিশ হাজার গর্ভপাত ঘটানো হয়। এর ভেতর প্রায় অর্ধেকই ঘটে অস্বাস্থ্যকর পরিবেশে অদক্ষ অশিক্ষিত কোনো ব্যক্তির মাধ্যমে। এ সংখ্যা আরো ভয়াবহ বড় মনে হবে যদি ভাবা যায় পনের থেকে চুয়াল্লিশ বছরের সকল নারীর মধ্যে প্রতি এক হাজারে আটাশ জন এই অভিজ্ঞতার মধ্য দিয়ে যাচ্ছে। পৃথিবী জুড়ে প্রতি সাতটি জন্মের জন্যে একটি করে গর্ভপাত ঘটছে এবং মোট মাতৃত্বজনিত মৃত্যুর এক-অষ্টমাংশই ঘটছে গর্ভপাতের জটিলতায়। ঐচ্ছিক গর্ভপাতের বিভিন্ন কারণের মধ্যে প্রধান কারণ গর্ভনিরোধক ব্যবহার না করা (জগৎ জুড়ে ১২ থেকে ১৫ কোটি বিবাহিত নারী সন্তান না চাওয়া সত্ত্বেও বিভিন্ন কারণে কোনো গর্ভনিরোধক ব্যবহার করছে না) এবং গর্ভনিরোধকের ব্যর্থতা (প্রতি বছর আশি লাখ থেকে তিন কোটি গর্ভধারণ ঘটে গর্ভনিরোধকের ব্যর্থতার কারণে)। সন্তানবতী হতে না চাওয়া সত্ত্বেও গর্ভনিরোধকের ব্যবহার না করার মূল কারণ যৌন সম্পর্ক বা পারিবারিক সিদ্ধান্ত গ্রহণে অনেক সমাজেই নারীর ভূমিকা অত্যন্ত গৌণ অথবা অনুপস্থিত। এ ছাড়া উন্নয়নশীল দেশে ২০%-৫০% নারী জীবনে কখনো না কখনো জোরপূর্বক যৌন সম্পর্ক স্থাপনে বাধ্য হয় বলে জানা গেছে।
ফলে মাতৃত্বজনিত মৃত্যু রোধ করতে হলে তিনটি সুবিন্যস্ত স্তরে নারীকে পূর্ণাঙ্গ সেবা দিতে হবে এবং নিরাপদ মাতৃত্বের প্রতি একটি বিশেষ সহমর্মিতার পরিবেশ গড়ে তুলতে হবে আপামর জনসাধারণের মধ্যে।
১. প্রাথমিক (তাৎক্ষণিক) স্তর : এই পর্যায়ে প্রসূতি নারীর জন্যে গর্ভকালীন সেবা, প্রসবের সময় দক্ষ ও জরুরি তত্ত্বাবধান ও প্রসব-উত্তর সেবাদানের নিশ্চয়তা দিতে হবে। গর্ভকালীন অন্তত তিনবার এবং জটিলতা দেখা দিলে আরো ঘন ঘন স্বাস্থ্য-সেবাদানকারীর সাহায্য নিতে হবে। এ সময় বিভিন্ন পরীক্ষা-নিরীক্ষার মাধ্যমে জানা যাবে গর্ভজাত শিশুর বেড়ে ওঠার ধরন এবং মা ও শিশুর স্বাস্থের বিভিন্ন জটিলতা সম্পর্কে। গর্ভবতীর যদি রক্তস্বল্পতা বা উচ্চ রক্তচাপ থাকে অথবা অন্য কোনো শারীরিক অসুবিধে হয়, সন্তানের অবস্থান যদি জরায়ুতে এমন থাকে যে স্বাভাবিক প্রসবের সম্ভাবনা কম, সেক্ষেত্রে আগের থেকেই হাসপাতালে বা ক্লিনিকে যাবার মানসিক ও আর্থিক প্রস্তুতি নেওয়া যায়। এ ছাড়া প্রসবকালীন সেবার মধ্যে অন্তর্ভুক্ত রয়েছে আয়রন ও ফলিক এসিড খেতে দেওয়া, টিটেনাস ইনজেকশন দেওয়া, মূত্র পরীক্ষা করে নিশ্চিত হওয়া ডায়াবেটিস হয় নি- মূত্রে অ্যালবুমিন যাচ্ছে না। যদি যায়, সে ব্যাপারে সত্বর ব্যবস্থা নেওয়া, যাতে ভূমিষ্ঠ শিশু ও মায়ের মারাত্মক কোনো ক্ষতি হয়ে না যায়। মাতৃত্বজনিত অধিকাংশ মৃত্যুই ঘটে প্রসবকালীন জটিলতায়। প্রসবের সময় প্রয়োজনে যাতে জরুরি সেবা দেওয়া যায় তার প্রস্তুতি ও ব্যবস্থা করা দরকার আগে থেকেই। গর্ভকালীন পুরো সময়ে সম্পূর্ণ স্বাভাবিক থাকা সত্ত্বেও শেষ মুহূর্তে প্রসব-পূর্বকালে হঠাৎ জটিলতা দেখা দিতে পারে। তাই নিকটবর্তী হাসপাতাল বা ক্লিনিক যেখানে সিজারিয়ান সার্জারি করা যায় এবং রক্তদানের ব্যবস্থা আছে তার ঠিকানা সংগ্রহ ও ভর্তির পদ্ধতি আগে থেকে জেনে রাখা, রক্তের গ্রুপ মিলানো আত্মীয়কে সঙ্গে নেবার প্রস্তুতি, প্রয়োজনীয় অর্থ সংগ্রহ করে রাখা (প্রয়োজনে মহল্লা থেকে সাহায্য নিয়ে) ও যানবাহনের ব্যবস্থা করে রাখা দরকার। চিকিৎসালয়ে গেলে জরুরি ভিত্তিতে প্রসব-সেবা প্রদানের নিশ্চয়তা থাকা একান্ত জরুরি। এসবই সম্ভব সামাজিক সচেতনতা ও প্রবল জনমত সৃষ্টির মাধ্যমে জনসাধারণের মধ্যে স্বাস্থ্যসেবা গ্রহণের ব্যাপারে আগ্রহ ও চাহিদা উদ্রেক করার মাধ্যমে। নাগরিক মৌলিক অধিকার সম্পর্কে সজাগ থাকার মাধ্যমে। প্রসব-উত্তরকালে মা ও শিশুর স্বাস্থ্য পরীক্ষা করা খুবই জরুরি। শিশুকে বুকের দুধ খাবার নিশ্চয়তা প্রদান, উষ্ণ রাখার ব্যবস্থা, তার নাভির পরিচর্যা ও মাকে ভিটামিন ক্যাপসুল ও পুষ্টিকর খাবার খাওয়ানো এবং পরিষ্কার-পরিচ্ছন্ন থাকার ব্যবস্থা করা দরকার। গর্ভকালীন ও প্রসব-সেবা ছাড়াও এই প্রাথমিক স্তরেই গর্ভপাতে ইচ্ছুক নারীদের নিরাপদ গর্ভপাতের ব্যাপারে পরামর্শ ও গর্ভপাত-সেবা প্রদান করার ব্যবস্থা করা প্রয়োজন। গর্ভপাতের পরপরই পরিবার পরিকল্পনার ব্যাপারে পরামর্শ দেওয়াও জরুরি।
২. দ্বিতীয় (অন্তর্নিহিত) স্তর : নিরাপদ মাতৃত্বের নিশ্চয়তা বিধানে কেবল প্রসূতি- সেবার ব্যবস্থা করাই যথেষ্ট নয়। গর্ভনিরোধক দ্রব্যের প্রতুলতা নিশ্চিতকরণ ও গর্ভনিরোধের ব্যাপারে বিস্তারিত পরামর্শদান ও তথ্যের সরবরাহ জরুরি। সকল নারী ও পুরুষ যেন নিজেদের পছন্দমতো ও তাদের জীবনের সাথে মানানসই জন্মনিয়ন্ত্রণ-পদ্ধতি গ্রহণ করতে পারে সে ব্যাপারে সরকার ও বেসরকারি সেবামূলক প্রতিষ্ঠানকে জরুরি পদক্ষেপ নিতে হবে। সন্তান ধারণ ও প্রসব কেবল নারীর জন্যে নির্ধারিত থাকলেও জন্মনিয়ন্ত্রণ হওয়া উচিত পুরুষ ও নারীর যৌথ উদ্যোগে ও সক্রিয় সহযোগিতায়। অথচ কার্যত এর সিংহভাগের দায়িত্ব একা মেয়েদের ওপর চাপিয়ে দেওয়া হয়। এ ছাড়া প্রতিটি স্বাস্থ্যকেন্দ্রের কর্মী ও ডাক্তারদের নারীর স্বাস্থ্যের ব্যাপারে সহমর্মী ও যত্নবান হবার সংস্কৃতি লালন করার মানসিকতা গড়ে তোলা দরকার। “উইমেন ফ্রেন্ডলি” হাসপাতালে গেলে প্রসূতি নারীর শারীরিক অবস্থা লক্ষ করে কেউ কটাক্ষ বা বিরূপ মন্তব্য করবে না, সেবাদানে অহেতুক বিলম্ব ঘটাবে না অথবা কোনো অবহেলা/শৈথিল্য দেখাবে না। এসবের বিরুদ্ধে কঠিন নীতিমালা গ্রহণ ও তা কার্যকর করা দরকার। হাসপাতালের চত্বরে আসা একটি নারীরও জরুরি প্রসূতি-সেবা পেতে বিলম্ব হবে না— এ নিশ্চয়তা দিতে হবে। এ ছাড়া সফল জন্মনিয়ন্ত্রণ ও নিরাপদ মাতৃত্বের পূর্বশর্ত হিসেবে আসে শিশুমৃত্যুর হার রোধ করা। প্রতিটি টিকাদান কর্মসূচিতে অংশগ্রহণ করা, নিয়মিত ‘ভিটামিন এ’ খাওয়ানো, পেটের অসুখ ও নিউমোনিয়ার ব্যাপারে সচেতনতা ও জরুরি চিকিৎসার ব্যবস্থা শিশুমৃত্যু বন্ধ করার জন্যে খুবই জরুরি। এ ছাড়াও দ্বিতীয় স্তরের ব্যবস্থামালা বা কর্মসূচির মধ্যে আসে ভবিষ্যৎ মায়েদের জন্যে উপযুক্ত সাধারণ শিক্ষা ও স্বাস্থ্য-প্রজনন-শিক্ষাদানের ব্যবস্থা করা যাতে তারা ভবিষ্যতে দায়িত্বশীল ও সুস্থ মা হতে পারে নিরাপদ মাতৃত্বের অভিজ্ঞতা লাভ করতে পারে। কিশোর- কিশোরীদেরকে তাদের শারীরিক বিকাশসহ গর্ভধারণ, প্রসব, জন্মনিয়ন্ত্রণ, যৌন রোগ ইত্যাদি বিষয়ে অবহিত করলে ভবিষ্যতে তারা দায়িত্বশীল নাগরিক হতে পারে, যত্নবান স্বামী-স্ত্রী ও পিতামাতা হতে পারে। অল্প বয়সে বিবাহ ও সন্তান ধারণের কুফল প্রতিটি কিশোর-কিশোরী ও তাদের মা- বাবাকে বোঝানো জরুরি যাতে বিয়ে এবং প্রথম সন্তান ধারণকে বিলম্বিত করা যায়। কিছু কিছু বেসরকারি স্বাস্থ্যসেবায় নিয়োজিত প্রতিষ্ঠানের অভিজ্ঞতায় দেখা গেছে, জন্মনিয়ন্ত্রণের ব্যাপারে নববিবাহিতদের টার্গেট করা অনেক সময়েই ফলপ্রসূ হয় না। অন্তত প্রথম গর্ভধারণের বেলায় অধিকাংশ ক্ষেত্রেই দেখা যায় দেরি হয়ে গেছে। অনেক মেয়েই বিয়ের রাতে বা অব্যবহিত পরেই প্রথম গর্ভধারণ করে ফেলে এবং সন্তান গ্রহণ করার আগে যে নিজের স্বাস্থ্য ও পুষ্টির দিকে লক্ষ রাখা দরকার, সে সম্পর্কে অজ্ঞ থাকে। ফলে বিয়ের আগেই, যৌন সম্পর্ক স্থাপন করার আগেই, তাদের প্রয়োজনীয় শিক্ষাদান দরকার। আজকাল ব্র্যাকসহ কয়েকটি বেসরকারি প্রতিষ্ঠান এ ব্যাপারে উদ্যোগ নিয়েছে। সরকারও যথেষ্ট গুরুত্ব দিতে শুরু করেছে কিশোর- কিশোরীদের যৌনশিক্ষা ও স্বাস্থ্যের ব্যাপারে।
৩. তৃতীয় (মৌলিক কাঠামোগত) স্তর : এ পর্যায়ে আসবে একটা সামাজিক বিপ্লব, সামাজিক ও অর্থনৈতিক সকল কর্মকাণ্ডে নারীর সমান অংশগ্রহণ, তার সামগ্রিক ক্ষমতায়নের নিশ্চয়তা। এর জন্যে দরকার নারীর উপযুক্ত শিক্ষা, প্রশিক্ষণ ও সমাজের অনুকূল পরিবেশ। যতদিন-না নারী তার অধিকার বুঝতে শিখবে, জানতে শিখবে তার মৌলিক অধিকার, স্বীকৃতি দেবে শিক্ষা ও স্বাস্থ্যে তার সমান অংশগ্রহণের, ততদিন তাকে সংসারের ও সমাজের দশজনের দয়ার ওপর নির্ভর করে বেঁচে থাকতে হবে। নারী সেদিনই নিজের শরীরের দায়িত্ব নিজে নিতে পারবে, আর কেউ না এগিয়ে এলেও নিজেই নিজের সন্তানের জন্ম দিতে হাসপাতালে চলে আসবে, যেদিন তার অর্থনৈতিক স্বাবলম্বিতা আসবে, তার মৌলিক অধিকার নিয়ে সে সচেতন ও মুখর হবে। তবে সুশীল সমাজের মানুষ হয়ে আমরা আশা করব সেই নিদারুণ দিন কখনো আসবে না, যেদিন প্রয়োজন হবে প্রসব করবার জন্যে নারীকে একা হাসপাতালে প্রবেশ করতে। পারিবারিক, সামাজিক, মানবিক যে- ধারাবাহিকতা রক্ষা করতে নারী-পুরুষের যৌথ প্রয়াসে একটি প্রাণের সৃষ্টি, সেই প্রাণের মাহেন্দ্রক্ষণে, সেই শুভক্ষণে, একটি নতুন মানুষের জন্মলগ্নে, সৃষ্টির যন্ত্রণায় কাতর নারীটির পাশে অবশ্যই থাকা দরকার তার দরদী, সহমর্মী ও সচেতন প্রেমিক অথবা স্বামীটির।
মাতৃত্বজনিত মৃত্যু রোধ করা জরুরি কর্তব্য শুধু মানবিক কারণে নয়, সামাজিক ও অর্থনৈতিক কারণেও বটে। একটি পরিসংখ্যানে দেখা গেছে যে, শুধু নারীদের রক্তস্বল্পতাজনিত কারণে (পুনঃপুনঃ গর্ভধারণ যার অন্যতম কারণ) কৃষি খাতে দশ বছরে পাঁচ বিলিয়ন ডলারের ক্ষতি হয় আমাদের দেশে। জন্মদান প্রক্রিয়াটিকে যদি ব্যক্তিগত অভিজ্ঞতার বলয় থেকে তুলে এনে একটি সামাজিক দায়িত্ব—জাতীয় জীবনের এক গুরুত্বপূর্ণ ভূমিকা—বলে স্বীকার করে নেওয়া যায়, তা হলে এ ব্যাপারে মনোভাব পাল্টাতে বাধ্য। এ ছাড়া, ভুলে গেলে চলবে না একটি মায়ের মৃত্যু গোটা পরিবারে মারাত্মক অর্থনৈতিক ও পারিবারিক বিপর্যয় ডেকে আনে। মা যদি উপার্জনক্ষম হয় তা হলে তো কথাই নেই। সংসারে তার আয়ের পথ সম্পূর্ণ বন্ধ হয়ে যায়। গৃহিণী মায়ের মৃত্যুর সঙ্গে সঙ্গে জ্যেষ্ঠা কন্যা বা সকল কন্যাদের, কখনো কখনো কন্যা-পুত্র সকলেরই স্কুলে যাওয়া বন্ধ হয়ে যায়। অসময়ে মায়ের মৃত্যুতে মেয়েরা স্বাভাবিক শিশুকাল/কিশোরকাল ভুলে গিয়ে সংসারে হাল ধরে। পিতারও কর্মস্থলে যেতে প্রায়ই দেরি হয়, অনুপস্থিতির হার বাড়ে, কাজের মনোযোগে অনিয়ম হয়। ছোট বাচ্চাদের স্বাস্থ্য, পুষ্টি ও শিক্ষায় অবহেলা ঘটে। বাংলাদেশে বেশ কয়েকটি গবেষণায় দেখা গেছে, মায়ের অসময়ে মৃত্যু দুই বছরের সন্তানদের মৃত্যু ঝুঁকি তিন থেকে দশ গুণ বাড়িয়ে দেয়। মতলবের আরেকটি গবেষণায় দেখা গেছে, বাবার মৃত্যু ঘটলে দশ বছরের অনূর্ধ্ব বাচ্চাদের মৃত্যুর সংখ্যা প্রতি হাজারে ৬টি বেড়ে যায়। বাবার মৃত্যু কন্যাসন্তানের মৃত্যুর ওপর অবশ্য বিশেষভাবে বা ভিন্নভাবে কোনো বিরূপ প্রতিক্রিয়া ফেলে না, ছেলেমেয়ে দু জনেই সমান ক্ষতিগ্রস্ত হয় বাবার মৃত্যুতে। বাবার চাইতে মায়ের মৃত্যুতে ছোট সন্তানদের জীবনসংশয় বেশি ঘটে। মায়ের মৃত্যু হলে দশ বছরের অনূর্ধ্ব ছেলেদের মৃত্যুর হার বেড়ে যায় হাজারে ৫০টি ও কন্যাসন্তানের জন্যে সেটা বেড়ে দাঁড়ায় হাজারে ১৪৪টি।
এ ছাড়া গর্ভকালীন অপুষ্টি ও অবহেলার কারণে পৃথিবী জুড়ে শতকরা ২০টি শিশু জন্ম নেয় স্বল্প ওজন নিয়ে। এইসব শিশুর পরবর্তীকালে শারীরিক ও মানসিক বেড়ে ওঠায় প্রায়শই প্রতিবন্ধকতা দেখা দেয়। এর মানে পৃথিবীতে প্রতি বছর ২ কোটি শিশু জন্ম নেয় স্বল্প ওজন (২.৫ কেজির কম) নিয়ে। অর্থনীতির ওপর এ যে কী ভয়ানক চাপ ফেলে, তা অনেকেই তলিয়ে দেখে না। বাংলাদেশে শতকরা প্রায় ৪০টি শিশুই জন্ম নেয় স্বল্প ওজন নিয়ে। এ ক্ষতি অনেক সময়েই আর পুষিয়ে নেওয়া যায় না। ভবিষ্যতে পুষ্টিকর খাবার খাওয়ালেও অনেক ক্ষেত্রেই এটা থেকে যায় অপূরণীয়।
নিরাপদ মাতৃত্বের ব্যবস্থার অভাবে শুধু মায়েদের মৃত্যুই ঘটে না, অনেক মা-ই আজীবন পঙ্গু ও অসুস্থ হয়ে পড়ে থাকে। যেসব স্থায়ী অসুস্থতা বা প্রতিবন্ধকতা মাতৃত্বজনিত কারণে মেয়েদের পঙ্গু করে রাখে, তার মধ্যে জরায়ুর বাইরে বেরিয়ে পড়া, ফিস্টুলা (প্রজনননালী ও মূত্রনালীর ভেতর ছিদ্র হয়ে যাওয়ায় প্রতিনিয়ত অনিয়ন্ত্রিততভাবে প্রস্রাব নির্গত হওয়া), সহবাসে প্রদাহ, তলপেটে যন্ত্রণা উল্লেখযোগ্য। এর ভেতর ফিস্টুলার (ভেসিকো ভেজাইনাল ফিস্টুলা) মতো শারীরিক ও মানসিক যন্ত্রণাদায়ক দুরবস্থা ও করুণ পরিণতির বোধহয় কোনো তুলনা নেই। এই বিশেষ শারীরিক অবস্থার মোকাবিলা করে গ্রামে-গঞ্জে, এমনকি শহরেও কত নারী যে স্বামী পরিজন পরিত্যক্তা হয়ে অমানবিক জীবন যাপন করছে, নিজেকে সর্বদা নোংরা, অপবিত্র ও তুচ্ছ ভেবে আত্মহত্যার পথ বেছে নিচ্ছে তার খবর কেউ রাখে না। প্ৰতি বছর আশি হাজার মেয়ের যোনিতে ফিস্টুলা হচ্ছে এবং বর্তমানে দশ লক্ষ মেয়ে এই মারাত্মক প্রতিবন্ধকতা নিয়ে মানবেতর জীবন যাপন করছে। অস্ত্রোপচারের মাধ্যমে অনেকেই এই অবস্থা থেকে মুক্তি পেতে পারত। অপরিচ্ছন্ন পরিবেশে এবং অদক্ষ দাইয়ের হাতে ঘরে সন্তান প্রসব করতে গিয়ে বাংলাদেশের এক-চতুর্থাংশ থেকে এক- তৃতীয়াংশ নারী প্রজননতন্ত্রে সংক্রামক রোগের শিকার হয়। অনেকেই মারা যায় টিটেনাসে যা গর্ভকালে দুটি মাত্র ইনজেকশন দিয়ে প্রতিরোধ করা সম্ভব। প্রসব- পরবর্তীকালে প্রজননতন্ত্রে সংক্রামক রোগের আরেকটি উৎস অপরিচ্ছন্ন ও জীবাণুযুক্ত ন্যাকড়া ব্যবহার করা, ঘন ঘন নিজেদের পরিচ্ছন্ন না করা, নিয়মিত গোসল না করা। প্রসবের জটিলতায় এত মৃত্যু, এত স্থায়ী প্রতিবন্ধকতা সত্ত্বেও আজো বাংলাদেশে মাত্র ৪% সন্তান জন্ম নেয় হাসপাতাল বা ক্লিনিকে। বাকি সবাই জন্ম নেয় ঘরে। জন্মদান যতই প্রাকৃতিক প্রক্রিয়া হোক না কেন, এটা অনস্বীকার্য যে শতকরা অন্তত ১৫টি প্রসবের ক্ষেত্রে গর্ভবতীর বিভিন্ন জটিলতা দেখা দেয়, যার জন্যে তার উপযুক্ত সরঞ্জাম ও একজন দক্ষ স্বাস্থ্যসেবাদানকারীর প্রয়োজন হয়। প্রতিটি গর্ভধারণই জীবনের ঝুঁকি বয়ে আনে। বিশেষ করে জরুরি প্রসূতি-সেবাদানের ব্যবস্থা যেখানে নেই সেখানে এই ঝুঁকি আরো বেশি। নারীরা পুরুষের তুলনায় বেশি বছর বেঁচে থাকার সম্ভাবনা নিয়ে জন্মগ্রহণ করা সত্ত্বেও বাংলাদেশসহ বেশ কিছু দেশে এখনো যে গড় আয়ুতে তারা পুরুষের পেছনে পড়ে রয়েছে তার অন্যতম কারণ মাতৃত্বজনিত কারণে অতিরিক্ত মৃত্যু ও নারীর প্রতি যুগ-যুগান্তরের অবহেলা ও অবিচার।
আর তাই বাংলাদেশের বহু আলোচিত স্বাস্থ্য ও জনসংখ্যা কর্মসূচিতে মায়ের স্বাস্থ্য ও নিরাপদ মাতৃত্বের ব্যাপারে যথেষ্ট গুরুত্ব দেওয়া হয়েছে। তবে দাতা গোষ্ঠীর চাপে পড়ে শুধু সুন্দর নথিপত্র তৈরি করলেই চলবে না, বাস্তবেও তার প্রতিফলন ঘটাতে হবে। আর সেটা সম্ভব শুধু স্বাস্থ্যসেবার মানোন্নয়ন করেই নয়, গোটা সামাজিক কাঠামো ও মূল্যবোধের পরিবর্তনের মাধ্যমে, নারীর প্রতি মনোভাবে ও তাদের মূল্যায়নে আমূল পরিবর্তন এনে—নারীর মৌলিক অধিকারের স্বীকৃতিতে, তার সামগ্রিক অবস্থানের উন্নয়নে। স্বাস্থ্য ও জনসংখ্যা কর্মসূচিতে বর্ণিত অঙ্গীকার ধরেই তাই বলতে fa, “No new discoveries are needed to save the lives of women from death due to pregnancy related causes… The same women who contribute to 4২ percent of the labor force of a country faces death and disability in the very process that brings forth life The need is for nurturing a sociocultural movement that reduces maternal mortality as a woman’s right, and also enhances woman’s self esteem and status… The improvement of Bangladesh women’s health is not just a social and moral necessity. It is also an economic imperative.”
বিজ্ঞান ও প্রযুক্তির অগ্রগতি আমাদের জ্ঞানের পরিধি বাড়ায়। প্রাত্যহিক জীবনকে সহজ ও সুখকর করে তোলে। রোগ, জরা থেকে রক্ষার ব্যবস্থা তো বটেই, অনেক অনভিপ্রেত ঘটনা, দুর্ঘটনা ও প্রাকৃতিক দুর্যোগ থেকেও বাঁচতে সাহায্য করে বিজ্ঞান। সতর্ক করে দেয় প্রয়োজনীয় ব্যবস্থা গ্রহণের ব্যাপারে। কিন্তু কখনো কখনো এই নবঅর্জিত জ্ঞান বা কারিগরি শিক্ষার বিকাশ সূক্ষ্মভাবে নানান সামাজিক সমস্যারও সৃষ্টি করে। এক মানবগোষ্ঠী দ্বারা অন্য গোষ্ঠীকে শোষণ ও নিপীড়ন করার হাতিয়ার তৈরি করার সুযোগ করে দেয় কোনো কোনো প্রযুক্তি। দোষটি অবশ্য বিজ্ঞান বা প্রযুক্তির নয়। এর ব্যবহারের অসাফল্যই এ সকল মানবিক ও সামাজিক সমস্যার জন্য দায়ী।
ষাটের দশকের জন্মনিয়ন্ত্রণ বড়ির আবিষ্কার নারী-স্বাধীনতার এক বিশাল মাইলফলক। আলী কুবরার মতে, ‘The contraceptive revoultion of the sixties freed women from the problem of uncontrolled fertility with its many physical and social disadvantanges.’ (Practitioner, ২35, 878, 1991)
এটা অনস্বীকার্য যে, গর্ভধারণের প্রাকৃতিক দায়িত্ব মেয়েদের ওপর অর্পিত; শুধু এই কারণে বহু সামাজিক বিধিনিষেধ ও বৈষম্যমূলক আচরণের শিকার হতে হয় তাদের। যৌন জীবনকে প্রজনন-জীবন থেকে আলাদা করা এবং স্বনিৰ্বাচিত সন্তান ধারনের মতো বৈপ্লবিক চিন্তাগুলো মেয়েদের মধ্যে বিকাশ ঘটাতে অভূতপূর্ব সাহায্য করেছিল এই ‘পিল’। প্রকৃতি, পরিবার ও সমাজের কাছে নারীর অসহায়ত্ব ও দায়বদ্ধতা থেকে কিছুটা হলেও মুক্তি পেয়েছিল তারা।
ষাটের দশকের এই পিলের প্রবর্তন মধ্যবিত্ত ও উচ্চবিত্ত নারী-সমাজে (যা সর্বত্র নারী-আন্দোলনের নেতৃত্ব দিয়ে আসছে বরাবর) যেমন আশা ও উদ্দীপনা এনেছিল, খুলে দিয়েছিল এক উজ্জ্বল সম্ভাবনার জগৎ, তেমনি অতি সম্প্রতি প্রজনন-প্রযুক্তির কিছু উন্নতি ও আবিষ্কার মেয়েদের আবার মুখ্যত প্রজনন-যন্ত্রের ভূমিকায় নিক্ষেপ করছে। শুধু তাই নয়, এই নব্য প্রজনন-প্রযুক্তি সনাতন পারিবারিক কাঠামো, সামাজিক সম্পর্ক বা প্রাকৃতিক প্রক্রিয়া ছাড়াও সন্তান উৎপাদনের পদ্ধতির সন্ধান দিচ্ছে। এই ধরনের প্রজ্ঞা ও প্রক্রিয়া নারীকে বিশেষ করে সেসব নারীকে যারা সামাজিক ও অর্থনৈতিক কারণে ইতোমধ্যেই বঞ্চনার শিকার, নতুনভাবে ও অত্যন্ত পরিশীলিত উপায়ে শোষণ করতে শুরু করেছে। এ ব্যাপারে সংশ্লিষ্ট মহলের সজাগ ও নির্মোহ দৃষ্টি এবং গভীর সচেতনতা ও দায়িত্ববোধ না থাকলে পারিবারিক ও সামাজিক জীবনে এর পরিণতি ভয়ঙ্কর হবার আশঙ্কা রয়েছে। প্রজনন-বিজ্ঞানকে ব্যক্তিজীবনে যথোচিতভাবে ব্যবহারের ব্যাপারে প্রশাসক, আইনজ্ঞ, চিকিৎসক ও সমাজসেবীর একত্র প্রয়াসে একটি সুষ্ঠু নীতি নির্ধারণ ও তার সঠিক প্রয়োগ অত্যন্ত জরুরি।
নিচে সাম্প্রতিককালে বিভিন্ন দেশের কয়েকটি উল্লেখযোগ্য ঘটনার সংক্ষিপ্ত বিবরণ দেওয়া হল, যার মাধ্যমে সমস্যাটির ধরন ও ব্যাপকতা সম্বন্ধে জানার অবকাশ হবে। তার আগে সনাতন বা প্রাকৃতিক উপায় অর্থাৎ যৌনসঙ্গম ব্যতীত সন্তানধারণের নব প্রযুক্তিগুলোর নামকরণ প্রয়োজন, যা নিচে সংক্ষেপে লিপিবদ্ধ হল :
১. কৃত্রিম উপায়ে জরায়ুর অভ্যন্তরে শুক্র স্থাপন করা (artificial
২. insemination) : স্বামী যদি প্রাকৃতিকভাবে সন্তান উৎপাদনে অক্ষম হয় তা হলে এ পদ্ধতি প্রয়োগ করে স্ত্রীকে গর্ভবতী করা যায় তার নিজের বা অন্য কোনো ব্যক্তির বীর্যের সাহায্যে। এতে দম্পতিটির মধ্যে অন্তত একজনের অর্থাৎ স্ত্রীর রক্ত ও বংশজাত প্রকৃতির অস্তিত্ব থাকে সন্তানের মধ্যে। কোনো অবিবাহিতা অথবা কুমারী মেয়েও এই পদ্ধতিতে পুরুষের সক্রিয় অংশগ্রহণ ছাড়াও সন্তান ধারণে সক্ষম। ইদানীং অবশ্য এই বিশেষ প্রযুক্তিটির মাধ্যমে বন্ধ্যা অথবা সন্তান ধারণে অনিচ্ছুক মহিলাদের স্বামীরা তাদের বীর্য অন্য কোনো মহিলার জরায়ুতে স্থাপন করে সন্তান লাভ করে (surrogate motherhood)।
টেস্টটিউবে সন্তান ধারণ (in vitro fertilization) : শরীরের বাইরে ডিম্ব ও শুক্রের মিলনে (নিষেকক্রিয়া) সৃষ্ট প্রাথমিক পর্যায়ের ভ্রূণকে এই পদ্ধতির মাধ্যমে জরায়ুর ভেতর স্থাপন করা হয়। সাধারণত যেসব মেয়ের ডিম্বকোষ থেকে ডিম্বাণু জরায়ুতে আসার পথে বাধা পায় এবং তার জন্য গর্ভবতী হওয়া সম্ভব হয় না, তারা এই পদ্ধতি প্রয়োগে গর্ভবতী হতে পারেন। ১৯৭৮ সালে ইউরোপে লুইস ব্রাউন বলে মেয়েটি প্রথম এই পদ্ধতির মাধ্যমে জন্মলাভ করে। অর্থাৎ লুইসের জন্মের সূচনা মায়ের শরীরের ভেতর হয় নি — হয়েছিল টেস্টটিউবে। আজকাল আবার টেস্টটিউবে সৃষ্ট ভ্রূণকে সঙ্গে সঙ্গে নারীদেহে স্থাপন না করেও দীর্ঘদিন ফ্রিজ করে রাখা চলে (cryopreservation technique)। ফলে এই প্রযুক্তির ব্যবহারের সম্ভাব্য প্রয়োগ ও ব্যাপকতা অসীম।
স্বামী-স্ত্রী যদি মনস্থির করে এটি তাদের সন্তান গ্রহণের সঠিক সময় নয়, তা হলে তারা তাদের শুক্রাণু ও ডিম্বাণুর নিষেকক্রিয়া টেস্টটিউবে ঘটিয়ে (অবশ্যই প্রযুক্তির সাহায্যে ল্যাবরেটরিতে), ভ্রূণটিকে ফ্রিজ করে রেখে দিতে পারে ভবিষ্যতের জন্যে। এভাবে একই সঙ্গে ফ্রিজ করে রাখা দুটি ভ্রূণকে এক স্ত্রী গ্রহণ করেছিলেন সাত বছরের ব্যবধানে। ফলে, একই সময় প্রাণ সঞ্চারিত হলেও বাচ্চা দুটির জন্ম ও বয়সের তফাত থাকে সাত বছর। আবার একই প্রক্রিয়ায় ফ্রিজ করে রাখা এক দম্পতির ভ্রূণ সময়মতো জরায়ুতে প্রতিস্থাপনের আগেই স্বামী মারা যাওয়ায় স্ত্রীটি পরে আইনগত ও নীতিগত এক বিশাল জটিলতায় পড়েছিল। স্বামীর অবর্তমানে সেই ভ্রূণ প্রতিস্থাপন করা ন্যায়সঙ্গত কি না স্থির করতে আদালতে বহুদিন তর্ক-বিতর্ক চলেছে। স্ত্রীটি পড়ে তখন মহা বিপাকে।
৩. এ ছাড়া ডিম্বাণু ও শুক্রাণু ব্যাংকের মাধ্যমে ডিম্বাণু ও শুক্রাণু কিনে সন্তান-জন্মে- অপারগ অনেক নারী-পুরুষ সন্তান লাভে সমর্থ হচ্ছে। এক সময় বলা হত মেয়েদের সন্তান ধারণের সময়সীমা নির্দিষ্ট বয়সে সীমাবদ্ধ। যেন একটি প্রাকৃতিক ঘড়ি (biological clock) তাদের শরীরে বসানো আছে যা প্ৰতি মাসে ঋতুস্রাবের মধ্য দিয়ে ঘণ্টা বাজিয়ে জানিয়ে যায় তার প্রজনন-ক্ষমতার সীমা শেষ হয়ে আসছে। চল্লিশ বা পঞ্চাশ দশকের কোনো এক সময় সেটা তারা পুরোপুরি হারিয়ে ফেলে। কিন্তু ডিম্বাণু ব্যাংক থেকে অল্পবয়সী মেয়েদের প্রদত্ত ডিম্বাণুকে টেস্টটিউবে শুক্রাণুর সঙ্গে মিলিয়ে যে ভ্রূণের সৃষ্টি হয় তাকে যদি পঞ্চাশোর্ধ্ব বা ষাটোর্ধ্ব কোনো মহিলার জরায়ুতে স্থাপন করে তাকে বাইরে থেকে প্রয়োজনীয় হরমোন সরবরাহ করা হয়, তা হলে সেই মহিলার পক্ষে অনায়াসে সন্তান ধারণ ও জন্মদান সম্ভব। আর সেটা ঘটছেও। তাই একটি মেয়ের পক্ষে এখন যে-কোনো বয়সে গর্ভবতী হওয়া সম্ভব। গর্ভাবস্থা, শারীরিক উপসর্গ, প্রসবের যন্ত্রণা ও সন্তান প্রতিপালনের মতো বাস্তব কষ্টগুলো গ্রহণ করার ক্ষমতা রয়েছে কি না সেটাই বিবেচ্য। মেয়েটির বয়স কত, তার ডিম্বাশয় ক্রিয়াশীল কি না, সে রজস্বলা কি না—এগুলো আর জরুরি ব্যাপার নয়। কনসেতা দিতেসা বলে দক্ষিণ ইটালির বাষট্টি বছর বয়সের এক মহিলা একটি পুত্র সন্তান প্রসব করেছে। কনসেতার তেপ্পান্ন বছর বয়সের স্বামীর বীর্যের সঙ্গে একটি তিরিশ বছরের মেয়ের নিঃসৃত ডিম্বাণুর মিলন ঘটিয়ে ভ্রূণটাকে কনসেতার জরায়ুতে স্থাপন করা হয়েছিল। আপাতদৃষ্টিতে প্রজনন-ক্ষেত্রে এ ধরনের নব প্রযুক্তি মানবজীবনে, বিশেষ করে মেয়েদের প্রজনন-প্রক্রিয়ায় নতুন দিগন্ত খুলে দিচ্ছে। তাদের অকল্পনীয় সম্ভাবনার দ্বার উন্মোচন করছে। একটি মেয়ে গর্ভধারণের মতো কষ্টকর ও অস্বাচ্ছন্দ্যকর অভিজ্ঞতার ভেতর দিয়ে না গিয়েও মা হতে পারে—কিছু অর্থের বিনিময়ে গর্ভধারণের জন্য সাময়িকভাবে অন্য একটি মেয়েকে ভাড়া করে। সে যদি ইচ্ছা করে তা হলে মা হওয়ার সময় পিছিয়ে দিতে পারে তথাকথিত বায়োলজিক্যাল ক্লক অস্বীকার করে। বন্ধ্যা মেয়েদের স্বামীরাও অন্য নারীর ডিম্বাণুর সাহায্য নিয়ে নিজের শুক্রের সঙ্গে মিশিয়ে সন্তান উৎপাদন করতে পারে। যদি তার স্ত্রীর জরায়ু সন্তান গ্রহণে সমর্থ হয় তাহলে ভ্রূণটি তার স্ত্রীর মধ্যেই স্থাপন করা যায়। আর যদি ডিম্বকোষের মতো তার জরায়ুও থাকে অনুপস্থিত অথবা অকার্যকর, তা হলে সে-ভ্রূণটিকে ডিম প্রদানকারী মেয়ের বা সম্পূর্ণ অন্য একটি মেয়ের জরায়ুতে প্রবেশ করিয়েও সন্তানের বৃদ্ধিলাভ সম্ভব।
এই সকল কারিগরি ও প্রজনন-প্রযুক্তি যতই সম্ভাবনার দ্বার খুলে দিক না কেন একই সঙ্গে তা নানা রকম পারিবারিক ও সামাজিক জটিলতার সৃষ্টি করতে পারে। সনাতন পদ্ধতির বাইরে জন্মগ্রহণ করা সন্তানদের অনেকেরই থাকে দুইয়ের অধিক পিতামাতা। ফলে সন্তানের মালিকানার প্রশ্নে প্রায়শই আইনগত নানান সমস্যা দেখা দিচ্ছে। প্রকৃত মাতাপিতা কে তা নির্ণয় করে দিতে হচ্ছে কোর্টকে। এ ধরনের জটিলতার শিকার হচ্ছে প্রধানত মেয়েরাই, কেননা গর্ভধারণ করার ব্যাপারটা পরিপূর্ণভাবে তাদের দায়িত্ব। এই নব্য প্রযুক্তি পারিবারিক কাঠামো, মানব-সম্পর্কের গতানুগতিক ধারাকেও কখনো কখনো চ্যালেঞ্জ করে বসতে পারে। সবচেয়ে বড় কথা—নিষেকক্রিয়া ও গর্ভধারণকে আলাদা করা সম্ভব হওয়ায় অনেক অর্থশালী ব্যক্তি স্রেফ টাকার লোভ দেখিয়ে গরিব মানুষের বিশেষ করে দরিদ্র মেয়েদের শরীর অথবা শরীর-নিঃসৃত কোষকে কিনে নিয়ে সন্তান উৎপাদনের মাধ্যমে নিজেদের বাৎসল্যবোধ তৃপ্ত করতে অথবা ক্ষমতা ও প্রতিপত্তি প্রমাণ করতে সক্ষম হচ্ছে। নিচে বহুল আলোচিত ও সাম্প্রতিককালে প্রবল আলোড়নকারী এই ধরনের কয়েকটি ঘটনার উদ্ধৃতি দিচ্ছি :
১. আমেরিকার অঙ্গরাজ্য নিউজার্সির ছোট্ট এক শহরের ট্রাক ড্রাইভারের স্ত্রী মিসেস মেরি বেথ হোয়াইটহেড। দুই সন্তানের জননী। অত্যন্ত স্নেহশীল। আর্থিক অনটন রয়েছে সংসারে। একদিন হোয়াইটহেডরা খবর পেলেন এক নিঃসন্তান দম্পতির কথা, যারা একটি সন্তান উৎপাদনের বিনিময়ে একজন মহিলাকে দশ হাজার ডলার দিতে রাজি। দুই সুস্থ সন্তান রয়েছে হোয়াইটহেডদের। মোটামুটি শান্তির সংসার। আর সন্তান তাঁদের দরকার নেই। কিন্তু সংবাদপত্রে পঠিত এই সন্তানবুভুক্ষু পেশাজীবী দম্পতির স্ত্রী পড়াশুনো ও কাজের ব্যস্ততার কারণে বহুদিন সন্তান ধারণ স্থগিত রাখতে গিয়ে এখন সম্পূর্ণভাবেই গর্ভধারণে অসমর্থ হয়ে পড়েছেন। ব্যক্তিগত জীবনে তিনি প্রতিষ্ঠিত আইনজীবী। তাঁর স্বামীও ডাকসাইটে ব্যক্তি—খুব সম্ভবত ডাক্তার। দু জনে মিলে তাই ঠিক করেছেন স্বামীর বীর্য সন্তান-উৎপাদনক্ষম কোনো শরীরে স্থাপন করিয়ে সেই নারীর গর্ভে বেড়ে ওঠা সন্তানই হবে তাঁদের পরবর্তী প্রজন্ম। স্বামী-স্ত্রী দু জনে মিলে না হোক অন্তত স্বামীর জিস্‌ তো থাকবে শিশুটির শরীরে। অত্যন্ত সন্তানবৎসলা মিসেস হোয়াইটহেড ভাবলেন, একটি পরিবারকে যদি সন্তান দিয়ে তিনি তৃপ্ত করতে পারেন তো ক্ষতি কী। বিনিময়ে নিজের সংসারেও আসবে কিছুটা স্বাচ্ছন্দ্য—দশ হাজার ডলার। আইনজ্ঞের মাধ্যমে একটা চুক্তি হল। বিশদ সে-চুক্তি, বিস্তর বিধিনিষেধ। যতদিন পর্যন্ত মিসেস হোয়াইটহেড এই সন্তানবুভুক্ষু স্বামীর অর্থাৎ ডক্টর এক্স-এর শুক্র দ্বারা গর্ভবতী না হচ্ছেন ততদিন তিনি স্বামীর সঙ্গে যৌন জীবন যাপন করতে পারবেন না। কেননা তা হলে পিতৃত্বের স্থিরতা থাকবে না। প্রতি মাসে নির্ধারিত কয়েকটি দিনে ক্লিনিকে যেতে হয় মিসেস হোয়াইটহেডকে। সেখানে ডাক্তার কৃত্রিম উপায়ে পরপুরুষের বীর্য স্থাপন করেন তাঁর জরায়ুতে। যথাসময়ে মিসেস হোয়াইটহেড গর্ভবতী হলেন। নির্দিষ্ট গতিতে ও স্বাভাবিকভাবে গর্ভাবস্থা কাটাবার পর তিনি একটি সুস্থ কন্যাসন্তানের জন্ম দিলেন। কিন্তু গোল বাধল সন্তান-জন্মের পর। কন্যার মুখদর্শন করে মিসেস হোয়াইটহেড বেঁকে বসলেন। দশ হাজার ডলার তিনি চান না—কোনো চুক্তি মানতে রাজি নন। এই কন্যা তাঁর গর্ভজাত। তিনি মা এবং তাঁর সন্তানকে তিনি রাখতে চান। ওদিকে ডক্টর ও মিসেস এক্স কিছুতেই তা হতে দেবেন না। ডক্টর এক্স-এর ঔরসজাত সন্তান এটি। সবচেয়ে বড় কথা—চুক্তিতে স্বাক্ষরিত দলিল রয়েছে তাঁদের কাছে। হোয়াইটহেডদের বাড়ি থেকে শিশুটিকে জোর করে নিয়ে যাবার জন্য কোর্ট থেকে অর্ডারসহ যখন পুলিশ এসে হাজির দরজায়, তখন মিসেস হোয়াইটহেড তাঁর স্বামীর (যার সঙ্গে সন্তানটির কোনোই সংযোগ নেই রক্তের) সাহায্যে শিশুসহ জানালা দিয়ে পালিয়ে চলে গেলেন ফ্লোরিডা। অনেক চাঞ্চল্যকর ঘটনার মধ্য দিয়ে বহুদিন ফেরারি থাকার পর মিস্টার ও মিসেস হোয়াইটহেড ধরা পড়লেন এবং বিচারের রায় অনুযায়ী শিশুটিকে তুলে দিতে হল ডক্টর ও মিসেস এক্স-এর হাতে। মিসেস হোয়াইটহেড এ সন্তানের মা নন। কেবল ভাড়া-করা জন্মদাত্রী (surrogate mother)। অর্থের বিনিময়ে তাঁর মাতৃত্বকে তাঁর সন্তানকে কিনে নিয়েছেন এক ধনী দম্পতি। ফলে কিছুই করার নেই তাঁর। ইতোমধ্যে হোয়াইটহেডদের শান্ত রুটিন জীবনে ঝড় উঠে গেছে। কোথা থেকে একটি শিশু এসে সমস্ত কিছু ওলটপালট করে দিয়ে গেল। এতসব ঘটনার অস্বাভাবিক অবস্থার চাপ এবং মিস্টার হোয়াইটহেডের চাকরি হারানো পরিবারের দুর্গতি বয়ে আনে। তাঁদের এতদিনকার সুখের সংসার ভেঙে যায়। বিবাহবিচ্ছেদ ঘটে হোয়াইটহেডদের। আর ডাক্তার স্বামী ও আইনজ্ঞ স্ত্রী মিসেস হোয়াইটহেডের গর্ভজাত সন্তান নিয়ে সুখে ঘর-সংসার করতে থাকেন।
ব্যাপারটা তা হলে কী দাঁড়াল? শুধু সন্তান ধারণে অক্ষম স্ত্রীরাই artificial insemination-এর সুবিধা ভোগ করেন না। এ পদ্ধতির মাধ্যমে যে-কোনো সচ্ছল দম্পতিও স্থির করতে পারেন——–সন্তান উৎপাদনের মতো ঝামেলার ব্যাপার, কষ্টকর অভিজ্ঞতা ও দীর্ঘ শারীরিক উপসর্গ তাঁরা সহ্য করতে চান না। অতএব ক্যাটালগ দেখে জামা কেনার মতো করে কোন মহিলার ডিম্বাণুর সঙ্গে স্বামীর শুক্র মেশালে কাঙ্ক্ষিত সন্তানের জন্ম হতে পারে, তা বেছে নিতে পারেন তাঁরা ঘরে বসে ছবি দেখে, ভিডিও চালিয়ে অথবা ইন্টারভিউর মাধ্যমে। অর্থের অভাবে কত মিসেস হোয়াইটহেড এরকম করে সন্তান উৎপাদনে রাজি হবেন। ডক্টর এক্সরাই নির্ধারণ করবেন বাদামি চুল না খয়েরি চুল চান, খাড়া নাক না ছোট নাক, বড় টানা চোখ না ছোট অথচ ধারালো চোখ দরকার। সন্তান উৎপাদনের ব্যবসায় সব রকম মহিলাই প্রতুল। আর এ পদ্ধতি ও প্রযুক্তির প্রয়োগে ব্যবসায়ী, রাজনৈতিক নেতা, ডাক্তার অথবা আইনজ্ঞের মতো সমাজের ওপরতলার লোকরা যে চিরকাল ট্রাক ড্রাইভার, মেথর ও তাদের স্ত্রীদের ব্যবহার করবে তা তো বলাই বাহুল্য। কেননা যারা দরিদ্র তাদের পেটে যেহেতু খিদে, বাৎসল্যবোধের কী বোঝে তারা? টাকার বিনিময়ে সন্তান হস্তান্তর করতে তাদের তো আপত্তি করার কথা নয়। মিসেস হোয়াইটহেডের মতো বোকা আর কজন? অকাট্য যুক্তি বটে! একজন সমাজসচেতন বিজ্ঞানী এই ঘটনার পরিপ্রেক্ষিতে মন্তব্য করেছিলেন, Surrogate motherhood was, effectively, sale of a child, the only mitgating factor being that one of the purchasers was the father, and he had no constitutional right to procreate and retain custody of the child. The custody, care, companionship and nurturing that follow birth are not part of the right to procreate.
২. ক্রিসপিনা ক্যালভার্ট সন্তান ধারণে অক্ষম। কেননা তাঁর হিস্টারেক্টমি (জরায়ু অপসারণ) হয়ে গিয়েছে। এ অবস্থায় ক্রিসপিনা ও তাঁর স্বামী চুক্তি করলেন এক অবিবাহিত যুবতী নার্স অ্যানা জনসনের সঙ্গে। চুক্তি অনুযায়ী ক্রিসপিনার স্বামীর শুক্রাণুর সঙ্গে ক্রিসপিনার ডিম্বাণু মিলনে টেস্টটিউবে নিষেকক্রিয়া সমাপনে যে-ভ্রূণের সৃষ্টি হবে, তা অ্যানা বহন করবে তার জরায়ুতে। অর্থাৎ ডাক্তারের ক্লিনিকে ক্যালভার্ট সম্পতি তাঁদের শুক্রাণু ও ডিম্বাণু দান করবেন যার মিলনে সৃষ্ট ভ্রূণকে ডাক্তার অ্যানার জরায়ুতে স্থাপন করবেন। নির্ধারিত সময়ে সন্তান ভূমিষ্ঠ হলে অ্যানা সন্তানকে ক্যালভার্ট দম্পতিকে হস্তান্তর করবেন, বিনিময়ে তিনি পাবেন দশ হাজার ডলার। বেশিরভাগ ক্ষেত্রেই কৃত্রিম উপায়ে সন্তান ধারণ করলে যে-মহিলা ডিম্বাণু সরবরাহ করে, সে-ই জরায়ুতে সন্তান ধারণ করে। যেমন ঘটেছে মেরি বেথ হোয়াইটহেডের বেলায়। কিন্তু এক্ষেত্রে এক মহিলা ডিম্বাণু দিয়েছে আর গর্ভবতী হয়েছে অন্য মহিলা। যা হোক গর্ভাবস্থার শেষের দিকে অ্যানার কী যে হল! হঠাৎ তিনি স্থির করলেন অনাগত সন্তান ভূমিষ্ঠ হবার পর একজন মা হিসেবে সেই বাচ্চার সাক্ষাৎলাভের বৈধতা তাঁর রয়েছে এবং কোর্টের কাছে সে-দাবি মঞ্জুর করার জন্য আবেদন করলেন। ১৯৯০ সালের ১৯ সেপ্টেম্বর জন্ম হল ক্রিস্টোফারের। রক্ত পরীক্ষা করে নিশ্চিত হওয়া গেল যে, অ্যানা জনসনের সঙ্গে ক্রিস্টোফারের কোনো জেনিটিক সম্পর্ক নেই। বিচারক তখন রায় দিলেন যেহেতু অ্যানা আর ক্রিস্টোফারের মধ্যে কোনো জেনেটিক সম্পর্ক নেই সেহেতু মা হিসেবে ক্রিস্টোফারকে নিয়মিতভাবে দেখতে পারার অধিকার অ্যানার নেই। জজ রিচার্ড পার্সলোর মতে, অ্যানার ভূমিকা এখানে ফস্টার মাতার মতো যিনি সাময়িকভাবে প্রকৃত মাতার (ক্রিসপিনা ক্যালভার্ট) অনুপস্থিতিতে অথবা অক্ষমতায় সন্তানের দেখাশোনা করেছেন— খাইয়েছেন মাত্র। যমজ সন্তানদের উদ্ধৃতি দিয়ে বিচারক বলেন যে, পরিবেশের চাইতে বংশগত সত্তার (জিনসের) প্রভাব অনেক বেশি। তা ছাড়া অ্যানা জনসন চুক্তিবদ্ধ এই দম্পতির কাছে। সবচেয়ে বড় কথা—ক্রিস্টোফারের মঙ্গলের জন্য তাকে তিন জন মাতাপিতার বদলে স্বাভাবিক পরিবারের মতো দুই মাতাপিতার সঙ্গেই বসবাস করতে দেওয়া সঙ্গত। কোর্টের এই সিদ্ধান্তকে চ্যালেঞ্জ করে অ্যানা আপিল করলেন। আপিল কোর্টও আগের সিদ্ধান্ত বহাল রাখে। তারা অবশ্য চুক্তি বা ক্রিস্টোফারের কল্যাণের কথা উল্লেখ না করে কেবল নির্ণয় করতে চেষ্টা করেছেন কে ক্রিস্টোফারের প্রকৃত মা—যে ডিম্বাণু দান করেছে সে, না যে তাকে গর্ভে ধারণ করেছে ও ন’ মাস পর প্রসব করেছে সে? কোর্ট ঠিক করল যেহেতু পিতৃত্বের ব্যাপারে প্রশ্ন বা সন্দেহ জাগলে রক্ত পরীক্ষা করেই তা নিষ্পত্তি করা হয়, মাতৃত্বের ব্যাপারেও অনুরূপ নীতি অনুসরণ করতে হবে। অবশ্য আমেরিকায় সাধারণ অবস্থায় অবৈধ সন্তানের সামাজিক সমস্যা এড়াতে একটা নিয়ম চালু আছে। একত্রে বসবাসকারী বিবাহিত স্বামী-স্ত্রীর ঘরে সন্তান জন্মগ্রহণ করলে, স্বামীটি যদি impotent অথবা sterile না হন, তা হলে সামাজিক ও রাষ্ট্রীয়ভাবে সে-ই স্বীকৃত হবে সন্তানের বাবা হিসেবে (প্রকৃত অবস্থায় তা না হলেও)। কিন্তু সন্তানের পিতৃত্বে যদি প্রশ্ন জাগে এবং স্বামী বা স্ত্রী দু জনের কেউই যদি চায় পিতৃত্ব নির্ণয় করতে, তা হলে যে-পদ্ধতিতে তা নির্ণয় করা হয় সেটা রক্ত পরীক্ষা। ফলে, বিচারকের বিবেচনায় একই নিয়ম প্রযোজ্য হওয়া উচিত এক্ষেত্রেও এবং সেখানে তাই অ্যানা জনসনের কোনো ভূমিকা নেই। জেনেটিক উপায়ে পরীক্ষা করলে তাকে মা বলা যায় না। অ্যানা সেটা কখনো দাবিও করে নি। ফলে অ্যানার মাতৃত্ব আইনে গ্ৰাহ্য নয়।
অ্যানা জনসন তখন ক্যালিফোর্নিয়াতে প্রতিষ্ঠিত অন্যান্য আইনের মাধ্যমেই তার দাবি পেশ করতে চেষ্টা করেন। আইনানুযায়ী একজনকে মাতৃত্ব প্রতিষ্ঠিত করার জন্য প্রমাণ করতে হয় যে, সে সন্তানকে জন্ম দিয়েছে- যেমন অ্যানা সন্তান ধারণ করেছেন এবং জন্ম দিয়েছেন। অ্যানা আরো একটি বিষয়ের উদ্ধৃতি দিলেন। তিনি জানালেন কোনো লোক যদি বীর্য দান করে আর যদি সেই বীর্য কৃত্রিম উপায়ে তার স্ত্রী ব্যতীত অন্য কোনো মহিলার জরায়ুতে স্থাপন করে তাকে গর্ভবতী করা হয়, তা হলে আইনানুযায়ী সেই লোক সেই সন্তানের পিতৃত্বের দাবি করতে পারে না। সেই মহিলার প্রকৃত স্বামীই আইনানুসারে সে-সন্তানের জনক। কিন্তু অ্যানা জনসন অবিবাহিতা। ফলে তার দুটো যুক্তিই টেকনিক্যাল কারণে অগ্রাহ্য করেন বিচারক।
আপিল কোর্ট অবশেষে বলতে বাধ্য হলো যে, আসল কথা— সমাজ কখনো ভাড়া-করা মায়ের স্বার্থ দেখার চেষ্টা করে না, সন্তান ও পারিবারিক সম্পর্ককেই গুরুত্ব দেয়। শুধু তাই নয়, বিচারক এও বললেন যে, জীবজগতে জিনসই (Gene) সবকিছুর মূল। শুধু চেহারা, শারীরিক প্রতিটি অঙ্গ ও তার কার্যকারিতাই নয়, চারিত্রিক লক্ষণ এমনকি কথা বলার ধরন, মুদ্রাদোষ, পছন্দ-অপছন্দ, ব্যক্তিত্ব সবকিছু নির্ণয় করে জিনস। ফলে সেই জিস্‌ যেহেতু দিয়েছে মিসেস ক্যালভার্ট তাই তিনিই ক্রিস্টোফারের মা, অ্যানা জনসন নন। অ্যানা জনসন ফস্টার হোমের মতো তাঁর জরায়ু ভাড়া দিয়ে শুধু ভ্রূণটিকে বিকাশ ও বৃদ্ধিতে সাহায্য করেছেন, তাকে বাঁচিয়ে রেখেছেন। ব্যাপারটি আরো ঊর্ধ্বতন কোর্টে গেলে প্রচলিত আইনের আওতায় যেহেতু ঘটনাটি পড়ে না, বিচারক এই বলে রায় দিলেন যে অ্যানা জনসন ও ক্যালভার্ট দম্পতি যদি নিজেদের মধ্যে ব্যাপারটার ফয়সালা করে নিতে না পারেন তা হলে ক্রিস্টোফারকে দু পক্ষের কাউকেই দেওয়া হবে না, সরাসরি ফস্টার হোমে পাঠিয়ে দেওয়া হবে। রাজা সলোমনের পদ্ধতি আর কি! কিন্তু এই ব্যবস্থায় জেনেটিক পিতামাতা রাজি হলেও অ্যানা জনসন যে সন্তানটিকে ন’ মাস গর্ভে ধারণ করেছেন ও প্রসব করেছেন তিনি কিন্তু রাজি হলেন না। পরিবর্তে তিনি তাঁর দাবি প্রত্যাহার করে নিলেন সন্তানের কল্যাণের কথা ভেবে।
এই কেসে কোর্টের উল্লিখিত যুক্তিগুলোর মধ্যে একাধিক শুভঙ্করের ফাঁকি রয়েছে : (ক) প্রাকৃতিক মা বলতে কেন কেবল জেনেটিক মাকে বোঝানো হবে? অ্যানা জনসনের জরায়ুতে ন’ মাস ধরে যেখানে সন্তান বেড়ে উঠেছে এবং তিনিই যেখানে সন্তানকে প্রসব করেছেন সেখানে কেমন করে অ্যানা অপ্রাকৃতিক মা হতে পারেন? (খ) পুরুষদের সঙ্গে নারীর প্রজনন-প্রক্রিয়ার তুলনা করা হয়েছে কোর্টে। কিন্তু এ তুলনা চলে না। কেননা পিতা কেবল জিনস প্রদান করেন, কিন্তু মা শুধু জিন দিয়ে রেহাই পান না, তাঁকে গর্ভধারণ ও প্রসব করতে হয়। একটি জীবকোষ থেকে তিল তিল করে পরিপূর্ণ একটি মানুষ সৃষ্টি করতে হয় নিজের শরীরের ভেতর। এমন এক সময় ছিল যখন জিনস দান ও গর্ভধারণ দুটোই অবধারিতভাবে করত একই মা। কিন্তু এখন প্রযুক্তির সম্প্রসারণ ও বিকাশে মায়েদের এ দুটো কাজকে আলাদা করা সম্ভব। এখন অনায়াসে এক মা জিনস দিতে পারে তো অন্য মা জরায়ুতে সন্তান ধারণ ও প্রসব করতে পারে। আর এই বিভাজনের ফলে সৃষ্টি হচ্ছে নানান সামাজিক সমস্যা। কে মা আর কে নয় সেটা ঠিক করার দায়িত্ব কার? মিসেস কালভার্টকে প্রাকৃতিক মা বলে আখ্যায়িত করে অ্যানা জনসনকে ভাড়া- করা মা বলে অ্যানার ভূমিকাকে ছোট করে দেখানো হয়েছে কোর্টে। ‘প্রাকৃতিক’ বলতে কী বোঝায়? যে অ্যানা জনসনের শরীরের ভেতর তাঁর রক্ত মাংসে পুষ্টিতে বেড়ে উঠেছে একটি শরীর তিনি কেমন করে প্রাকৃতিক মা না হয়ে অন্য কিছু হতে পারেন? আসল কথা হলো—কোর্ট যাই বলুক বিচারক নিজেও জানেন যে, দু জন মহিলাই ক্রিস্টোফারের মা এবং তাঁরা দু জনেই সমানভাবে প্রাকৃতিক। যে-কোনো একজনকে প্রাকৃতিক ধরে নিয়ে অন্যজনকে অগ্রাহ্য করা বা তার ভূমিকাকে অস্বীকার করা অত্যন্ত অমানবিক। কোর্টের এই সিদ্ধান্ত গর্ভধারণ ও সন্তানপ্রসবকে ছোট করে দেখছে। অসম্মান করছে। অথচ উল্টোটি মেনে নিলে জিনস এবং জেনেটিক্সকে অপমান করা হত (New Engladnd Journal of Medicine, 3২6: 417-4২0, 199২)
৩. আমেরিকার অঙ্গরাজ্য টেনেসিতে এক দম্পতির কাছ থেকে ডিম্বাণু ও শুক্রাণু সংগ্রহ করার পর প্রতিষ্ঠিত এক ক্লিনিকে এক ডাক্তার টেস্টটিউবে সাতটি ভ্রূণের সৃষ্টি করল। আজকাল যেহেতু এইসব ভ্রূণ বহুদিন পর্যন্ত ফ্রিজ করে রাখা চলে তারা সাতটি ভ্রূণকে আপাতত ওইভাবেই রেখেছিল— পরবর্তীকালে সময়- সুযোগমতো জরায়ুতে স্থাপন করার ইচ্ছার পরিপ্রেক্ষিতে। কিন্তু ইতোমধ্যে দম্পতিটির বিবাহবিচ্ছেদ ঘটে যায়। ফলে এখন সোনার কাঠি রুপোর কাঠি ছোঁয়া ঘুমন্ত এই সাতটি রাজপুত্র-কন্যার দায়িত্ব নেবে কে? মা-বাবা দু জনেই ভিন্ন ভিন্নভাবে সন্তানের অধিকার দাবি করেন। কিন্তু কোর্ট দু জনের যৌথ অধিকারই স্বীকার করে নিয়ে দু জনকেই রক্ষণাবেক্ষণের দায়িত্ব দেয়। কিন্তু এ ব্যবস্থায় সদ্য বিচ্ছেদপ্রাপ্ত দম্পতির কেউই রাজি নয়। ফলে সাতটি সন্তান হয়তো সাত ভাই চম্বার মতো অনির্দিষ্টকাল—হয়তো চিরকাল – আলো- বাতাসহীন পরিবেশে ঘুমন্ত অবস্থায় জীবন কাটাবে ঠিক মাটির নিচে নয়, ফ্রিজারের ছোট অন্ধ কুঠুরিতে গভীর শীতলতায় আর অন্ধকারে ( New England Journal of Medicine, 3২3 : 1২00-1২0২. 1990) ।
৪. দক্ষিণ আফ্রিকার ঘটনা এটি। মেয়েটি জরায়ু হারিয়েছে অল্প বয়সেই শারীরিক জটিলতার শিকার হয়ে। সন্তানহীন এ দম্পতি একটি সন্তানের জন্য এতটাই উন্মুখ যে, মেয়েটির মা এক অভিনব উপায়ে কন্যাকে একটি সন্তান উপহার দিতে রাজি হলেন। তিনি তাঁর মেয়ে ও মেয়ের জামাই থেকে সংগৃহীত ডিম্বাণু ও শুক্রাণুর মাধ্যমে টেস্টটিউবে সৃষ্ট ভ্রূণকে নিজের জরায়ুতে স্থাপন করিয়ে গর্ভবতী হলেন এবং যথাসময়ে কন্যাটির জন্যে একটি সুস্থ সন্তান প্রসব করলেন। মায়ের জন্য এ এক বিরাট দান সন্তানের মনোবাঞ্ছা পূরণে। কিন্তু প্রশ্ন হল —— এই সন্তানটির সঙ্গে এই সন্তানধারণকারী ও প্রসবকারী মহিলার সম্পর্কটা কী হবে? তিনি কি তার দিদিমা, নাকি মা? জামাইয়ের সঙ্গেই-বা শাশুড়ির সম্পর্কটা কী হবে? এই বিশেষ ক্ষেত্রে মা, মেয়ে ও মেয়ের জামাই তিন জনে মিলেই একটি সন্তানের জন্ম দিয়েছেন এবং ভিন্ন ভিন্নভাবে তিন জনেই মাতৃত্ব ও পিতৃত্বের দাবিদার। অবশ্য ঘনিষ্ঠ আত্মীয়ের মধ্যে ঘটনাটা ঘটায় হয়তো অধিকার নিয়ে আইনগত টানাহেঁচড়া চলবে না। কিন্তু সামাজিকভাবে এদের সম্পর্কের নমুনা কী হবে?
প্রজনন-প্রক্রিয়ায় এ ধরনের প্রযুক্তির উন্নতিতে বহু নিঃসন্তান দম্পতি সন্তানলাভে সমর্থ হচ্ছে এটা নিঃসন্দেহে একটি ইতিবাচক দিক। কিন্তু অর্থনৈতিক কারণে কারিগরি ও প্রযুক্তির পর্যাপ্ততার অভাবে এখন পর্যন্ত এই সকল পদ্ধতি মুষ্টিমেয় কয়েকটি দেশের বিত্তবান সমাজের মধ্যেই সীমাবদ্ধ। উদাহরণস্বরূপ, এ পর্যন্ত সমস্ত পৃথিবীতে মাত্র অনূর্ধ্ব এক লক্ষ শিশু জন্মগ্রহণ করেছে টেস্টটিউবে নিষেকক্রিয়ার মাধ্যমে। সন্তানহীনা কোনো নারীকে অন্য এক নারী যদি মানবিক কারণে সন্তানবতী করতে এগিয়ে আসেন, তাঁর শরীর থেকে নিঃসৃত ডিম্বাণু সরবরাহের মাধ্যমে অথবা জরায়ুতে ধারণ করে ও প্রসব করে, প্রশংসা ছাড়া তার এই মহতী কর্ম অন্য কোনো বিতর্কের সূচনা করে না। কিন্তু যখন টাকার বিনিময়ে ধনী এক দম্পতি অভাবী একটি মেয়েকে ভাড়া করে আনে সন্তান গ্রহণ করার কাজে, শুধু তাই নয় পরবর্তীকালে তার মানবিক সকল অনুভূতিকে অস্বীকার করতে বাধ্য করে তখন তাকে কোনোমতেই শুভ বা মহৎ কাজ বলে মেনে নেওয়া যায় না। অবশ্য টাকার বিনিময়ে অন্য দম্পতির জন্য যাঁরা সন্তান ধারণ ও প্রসব করেছেন তাঁরা সকলেই যে মানসিকভাবে ভূমিষ্ঠ শিশুটির সঙ্গে তৎক্ষণাৎ আত্মিকভাবে জড়িয়ে পড়েন অথবা পরবর্তীকালেও এ কারণে সবসময়ে যে জটিলতার সৃষ্টি হয়েছে এমন নয়। তবে আংশিকভাবেও যদি তা ঘটে, সেই বিশেষ নারীটির কষ্ট ও যন্ত্রণা সমগ্র পদ্ধতিটির নৈতিক যথার্থতা সম্বন্ধে আমাদের ভাবিয়ে তোলে। বিজ্ঞান ও প্রযুক্তি তার নিজস্ব গতিতে প্রতিনিয়ত নতুন নতুন আবিষ্কার ও নতুন উদ্ভাবনার দ্বার খুলে দেবে। তার গতি থামিয়ে রাখা যাবে না, রাখা উচিতও নয়। কিন্তু বিজ্ঞান আহরিত জ্ঞান ও নব প্রযুক্তিকে ব্যবহার করতে হবে গভীর বিবেচনার সঙ্গে যাতে মানবজাতির সমষ্টিগত কল্যাণের পথে বাধা হয়ে না দাঁড়ায়, সামাজিক প্রতিবন্ধকতার সৃষ্টি না করে। বিশ্বস্বাস্থ্য সংস্থার organ transplantaiori (অঙ্গ সংযুক্তি)-এর ব্যাপারে যে-নীতি, অন্যান্য অঙ্গপ্রত্যঙ্গের অনুদান এবং গ্রহণ সম্বন্ধে যে- ধরনের কড়াকড়ি রয়েছে রক্ত, রক্তজাতদ্রব্য ও প্রজনন-প্রক্রিয়ার প্রয়োজনীয় টিস্যুর ব্যাপারে তা প্রযোজ্য করা হয় নি। রক্ত ও রক্তাণুর ব্যাপারে এ শিথিলতা অনুমেয় ও গ্রহণযোগ্য। রক্তদান জীবনদানের নামান্তর এবং এই দান বা গ্রহণ যথার্থভাবে করা হলে দাতা ও গ্রহীতা দু পক্ষের কারোর জন্যই শারীরিক বা মানসিক কোনো জটিলতার সৃষ্টি করে না। কিন্তু আমরা একই কথা কি বলতে পারি ডিম্বাণু, শুক্রাণু বা ভ্রূণের ব্যাপারে? এগুলো তো কেবল পুনঃপুনঃ সৃষ্ট ও নিঃসৃত শারীরিক কতকগুলো কোষই নয়, হৃৎপিণ্ডের ধুকধুকানি ও অনুভূতি, এবং চিন্তাসমেত পরিপূর্ণ একটি মানুষ তৈরি করতে সক্ষম এগুলো—–সক্ষম পারিবারিক ও সামাজিক নানান জটিলতা সৃষ্টি করতে। ফলে এগুলোর দান ও গ্রহণে যথেচ্ছাচার কোনোমতেই বরদাশত করা যায় না। ডিম্বাণু, শুক্রাণু ও ভ্রূণের বণ্টন সম্পর্কে খুব সুচিন্তিত নীতিনির্ধারণ একান্ত জরুরি। বিশ্বস্বাস্থ্য সংস্থা শরীরের বিভিন্ন অঙ্গ প্রদান ও প্রতিস্থাপনের ব্যাপারে যে-ধরনের সুনির্দিষ্ট নিয়মকানুন বর্ণনা করেছে তার থেকে অব্যাহতি দিয়েছে প্রজনন-প্রক্রিয়ার প্রয়োজনীয় বিভিন্ন অঙ্গ, কোষ এমনকি ভ্রূণকেও। ‘Organ’-এর সংজ্ঞাতে পরিষ্কার লেখা রয়েছে : “The term human organ is used there to cover organs and tissues with the exception of reproductive tissues, namely ova, spermatoza, ovaries, testicles and embryos, and of blood and blood constituents for transfusion purposes (World Health Forum. page 310. 1991)। যুক্তরাষ্ট্রে যকৃত, বৃক্ক অথবা হৃৎপিণ্ডের মতো অঙ্গ বিক্রি আইনগতভাবে নিষিদ্ধ। কিন্তু শুক্রাণু বা ডিম্বাণু সরাসরি কেনাবেচায় কোনো বাধা নেই। বাধা নেই ডিম্বাশয় অথবা জরায়ু ভাড়া করতেও। সুখের বিষয়, ইদানীং কোনো কোনো দেশে প্রজনন-অঙ্গ অথবা কোষ দান-গ্রহণের ব্যাপারেও কিছুটা সচেতনতা, কড়াকড়ি ও আইন প্রয়োগের উদ্যোগ গ্রহণ করা হয়েছে। উদাহরণস্বরূপ, সম্প্রতি অস্ট্রিয়াতে টেস্টটিউবে নিষেকক্রিয়ার মাধ্যমে সন্তান লাভ করতে সক্ষম হবে কেবল বিবাহিত দম্পতি অথবা যে-দম্পতি অন্তত তিন বছর একসঙ্গে বসবাস করেছে। ডিম্বাণু ও শুক্রাণু কেনাবেচা আইন অবহির্ভূত বলে বিবেচিত হবে। শুক্রাণু ব্যাংকে শুক্রাণু দানের জন্য দাতা কোনো অনুদান পাবে না এবং সেই শুক্রাণু-সৃষ্ট সন্তানে তার কোনো অধিকার থাকবে না। ডিম্বাণু দান নিষিদ্ধ ঘোষিত হয়, যেহেতু সংগ্রহের পদ্ধতি মেয়েদের জন্যে ঝুঁকিপূর্ণ-এ ছাড়া এ পদ্ধতি প্রয়োগে মেয়েকে শোষণ করা হয়। ব্যবসায়িক ভিত্তিতে শুক্রাণু, ডিম্বাণু ও ভ্রূণের লেনদেন, surrogate motherhood সম্পূর্ণ নিষিদ্ধ করা হয়েছে অস্ট্রিয়ায়। এ আইনকে চ্যালেঞ্জ করে কিছু ডাক্তার ইতিমধ্যেই আপিল করেছেন। ডিম্বাণু, শুক্রাণু ও প্রজনন-অঙ্গের বিকিকিনি ও ভাড়ার মাধ্যমে আজ শুধু বন্ধ্যা নারীই নয়, যে-কোনো বিত্তবতী মহিলা সন্তান ধারণ করার শারীরিক অসুবিধার জন্য অথবা নান্দনিক কারণে অনায়াসে দেখেশুনে একটি মেয়েকে ভাড়া করে নিতে পারে সন্তানের জন্মদাত্রী হিসেবে। আমাদের দেশে কাজের মেয়েকে নিয়োগ করার আগে যেমন খুঁটিয়ে খুঁটিয়ে দেখে নেওয়া হয় মেয়েটি যথেষ্ট স্বাস্থ্যবতী ও কর্মক্ষম কি না, এই ভাড়াটে মা’টিকে ও স্বামী-স্ত্রী মিলে দেখে নিতে পারেন—তার কোনো জীবাণুবাহী বা পারিবারিক রোগ আছে কি না, অতীতে কোনো সমস্যা ছিল কি না, মেয়েটির এর আগে কোনো সন্তান থেকে থাকলে তারা কী রকম হয়েছে দেখতে, তাদের মানসিক ও শারীরিক সুস্থতা রয়েছে কি না ইত্যাদি। মানুষ বানাবার মেশিনের আর কী বৈশিষ্ট্য থাকা দরকার—বিশ্বস্বাস্থ্য সংস্থা ও আমেরিকা-ইংল্যান্ডের মতো দেশের আইনপ্রণয়নকারী বিভাগ-হয়তো ফর্দ বানাবে এখন। এই পদ্ধতিগুলোর অপপ্রয়োগ ও গরিব অসহায় নারীকে শোষণ করার বিরুদ্ধে সোচ্চার হবে তারা, এ আশা কি করা যায়?

একগামিতা বা বহুগামিতা কি প্রাণিজগতের সাধারণ একটি প্রবণতা? এটা কি জিনস বা বংশ দিয়ে নির্ধারিত? নাকি পরিবেশ বা সামাজিকভাবে অর্জিত অন্য অনেক কিছুর মতো এটিও স্বভাবগত একটি বৈশিষ্ট্য? বিজ্ঞানীরা আজকাল অবশ্য মানুষের আচরণ ও প্রবণতার অনেক কিছুর ভেতরেই জেনেটিক কারণ আবিষ্কার করেছেন। মদ্যপানের নেশা থেকে শুরু করে বহুগামিতা, ঘন ঘন দুর্ঘটনার শিকার হওয়া, ধর্ষণ বা খুনের প্রবণতা, দাঁতের পোকা লাগা থেকে শুরু করে বহুমূত্র, উচ্চ রক্তচাপ ও হৃদরোগের প্রকোপতা, বার্ধক্য, জরা, রুচি, স্মরণশক্তি, প্রসন্ন কি উৎফুল্ল মানসিকতা, বিষণ্ণতা, স্নেহশীলতা, মেজাজ, যুক্তিবাদ—প্রায় সবকিছুর ভেতরই কোনো বিশেষ জিনের কর্মতৎপরতা বা প্রভাব লক্ষ করেছেন তাঁরা। আর গায়ের, চুলের বা চোখের রং, চেহারা, স্থূলত্ব, বিশেষ কোনো বিষয়ে মেধা, মাথায় টাক পড়ে যাওয়া ইত্যাদি ব্যাপারে বংশের ধারার কথা তো বহুদিন ধরেই সর্বজনীনভাবে স্বীকৃত। প্রাণিজগতের বিভিন্ন পশুপাখির স্বভাব ও আচরণ পর্যালোচনা করে ও তাদের জিনসের অনুপুঙ্খ বিশ্লেষণ করে দেখা গেছে যে একগামিতা বা বহুগামিতার প্রবণতাও অনেক ক্ষেত্রেই পূর্বনির্ধারিত অর্থাৎ বিশেষ বিশেষ জিনসের কর্মকাণ্ডেই পরিচালিত। কখনো কখনো তা সামাজিকভাবেও অর্জিত। তাই এ ব্যাপারে একেক প্রাণীতে একেক ধরনের বৈশিষ্ট্য বিদ্যমান।
তবে এটা নিঃসন্দেহে বলা যায়, মানুষসহ যেসব প্রাণীর মধ্যে একগামিতা লক্ষ করা গেছে, তার অধিকাংশ ক্ষেত্রেই তা রক্ত বা ‘জিনস’ দিয়ে পরিবাহিত নয়। পরিবেশগত কারণে ও সামাজিক প্রয়োজনে বা চাপে তারা একগামিতার চর্চা করে থাকে। প্রাণীকুলে ব্যবহারিক ক্ষেত্রে দু রকম একগামিতা রয়েছে। ১. যৌন সংক্রান্ত বা বংশগত একগামিতা (জেনেটিক একগামিতা); ২. সামাজিক একগামিতা। এমন অনেক পশুপাখি আছে যারা যৌন আচরণে একগামী নয়। কিন্তু বাচ্চাদের রক্ষণাবেক্ষণে, গৃহনির্মাণে ও একসঙ্গে বসবাসে, চলাফেরা করার ক্ষেত্রে অর্থাৎ সামাজিকভাবে একগামী। ফলে সাধারণভাবেই প্রশ্ন এসেছে, একগামিতা কি তাহলে সমাজ ও পরিবারের স্বার্থে, জীবকুলের ধারাবাহিকতা রক্ষার্থে, আরো পরিষ্কার করে বললে সন্তানের কল্যাণের প্রয়োজনে, তার সুস্থ লালন-পালনের নিশ্চয়তা বিধানে পিতামাতার ওপর জোর করে চাপিয়ে দেওয়া বা তাদের স্বেচ্ছায় ঘাড়ে নেওয়া একটি বাড়তি দায়িত্ব? এ ব্যাপারে বিভিন্ন প্রাণীর ওপর গবেষণা করে যা পাওয়া গেছে, তা সংক্ষেপে নিচে উল্লেখ করা হলো।
এক
স্ক্যান্ডিনেভিয়ান দেশগুলোয় ওয়াবলার নামে একরকম পাখি রয়েছে যাদের মেয়ে- পাখিগুলো সেসব পুরুষ-পাখিকেই বেশি পছন্দ করে যারা বিভিন্ন সুরে নানারকম করে গান গাইতে পারে। কিন্তু যেসব পুরুষ-পাখির গানের স্টক খুব কম, মেয়েরা পারতপক্ষে তাদের সঙ্গে মেশে না। জেনেটিক বিশ্লেষণ করে দেখা গেছে, এসব অতি সুরেলা বহুবিধ-গান-গাইয়ে পাখিগুলোর জিনস খুব মজবুত ও সেরা প্রকৃতির। এদের সঙ্গে মিলিত হওয়ার ফলে যে সন্তানদের জন্ম হয়, জীবনের দৈর্ঘ্য ও অন্যান্য গুণগত বিচারে আসলেই তারা সেরা। ফলে মেয়ে-পাখিগুলো যদি একবার ওই সুরেলা ‘সুপার পুরুষ-পাখির সন্ধান পায়, তাহলে তারা একগামী থেকে যায়। কিন্তু দুর্ভাগ্যক্রমে যদি তারা ‘স্বল্পপুরুষ’ অর্থাৎ কেবল একটি বা দুটি-গান-গাইয়ে সঙ্গীর কবলে পড়ে, যাদের সঙ্গে নিকৃষ্টতর সন্তানের জন্ম দিয়ে থাকে তারা, তা হলে মেয়ে-পাখিদের চোখ সবসময় ঘুরে বেড়ায় আরো বেশি পুরুষালি স্বভাবের সুকণ্ঠ সেই সঙ্গীর সন্ধানে যাকে দিয়ে তাদের শ্রেষ্ঠ সন্তানদের জন্ম দেওয়া সম্ভব হবে। ফলে এখানে একগামিতা ও বহুগামিতা নির্ভর করছে কোন ধরনের পুরুষের সংসর্গে ছিল মেয়ে-পাখিটি। আর এর ভিত্তি হিসেবে মেয়ে-পাখির আকাঙ্ক্ষিত সুস্থ, সবল, দীর্ঘজীবী সন্তানের নিশ্চয়তাকেই চিহ্নিত করেছেন বিজ্ঞানীরা।
দুই
কাটা বা নষ্ট ফলের ওপর উড়ন্ত মাছিদের ভেতর একটা অদ্ভুত বৈশিষ্ট্য লক্ষ করা যায়। পুরুষ-মাছিগুলো নিজের বংশ বৃদ্ধির নিশ্চয়তা দিতে সঙ্গমের সময় বীর্যের সঙ্গে কিছু বিষাক্ত পদার্থ ঢেলে দেয় মেয়ে-মাছির শরীরে যা মেয়েটির কামস্পৃহা দাবিয়ে রাখে। শুধু তাই নয়, এই বিষ অন্য পুরুষ-মাছির শুক্রাণুকে ধ্বংস করে দেয়। সেইসঙ্গে মেয়ে- মাছিটিও কিছুটা অসুস্থ হয়ে পড়ে। বিজ্ঞানীরা সম্প্রতি কৃত্রিমভাবে এ প্রজাতিকে একগামী করার একটা প্রচেষ্টা চালিয়েছিলেন। তারা জোড়ায় জোড়ায় এ মাছিদের ভিন্ন ভিন্ন পাত্রে রেখে কয়েক প্রজন্ম ধরে অনুসরণ করে দেখেছেন যে, এ বিশেষ প্রজাতির মাছিদের কোনোমতে যদি একগামী করা যায়, অর্থাৎ পুরুষ-মাছিদের যদি নিশ্চয়তা দেওয়া যায় যে তার নিজস্ব বংশেরই শুধু ধারাবাহিকতা রক্ষা করবে তার সঙ্গিনী, অন্য কোনো পুরুষের সঙ্গে মিলিত হবে না, তা হলে তার বীর্যের ভেতর সেই বিষাক্ত পদার্থের পরিমাণ আস্তে আস্তে কমতে কমতে নিশ্চিহ্ন হয়ে যায়। অর্থাৎ একগামী সঙ্গীর বীর্যের প্রকৃতি বহুগামীর বীর্যের মতো হিংসুটে, স্বার্থপর, ক্ষতিকর ও নিষ্ঠুর প্রকৃতির নয়। একগামী স্ত্রী-মাছিকেও দেখা গেছে তার একগামী সঙ্গীর (বহুগামী সঙ্গীর তুলনায়) প্রেম নিবেদন ও যৌন আচরণে অনেক বেশি উৎসাহী, আগ্রহী ও সক্রিয় হতে। একগামী মাছি-দম্পতির জীবিত সন্তানের সংখ্যাও গড়ে ২৮ শতাংশ বেশি বহুগামী দম্পতির তুলনায়।
তিন
ব্লু বার্ড বা নীল পাখির কথা অনেকেই জানেন। সামাজিকভাবে এরা জুটি বাঁধে খুব গভীরভাবে। নীড় রচনা, ডিমে তা দেওয়া, শিশুসন্তানকে সঙ্গ দেওয়া, তাদের নিরাপত্তা নিশ্চিত করা, খাবার যোগাড় করা, খাইয়ে দেওয়া——–—সব ব্যাপারেই এ দম্পতি পরস্পরকে সহযোগিতা করে। কিন্তু জেনেটিক বিশ্লেষণ করে দেখা গেছে, এদের মধ্যে প্রায় শতকরা ১৫-২০ টি বাচ্চার সামাজিকভাবে স্বীকৃত পিতা আসলে জেনেটিক পিতা নয়। অর্থাৎ এত ঘনিষ্ঠতা, এরকম পারস্পরিক নির্ভরতা, একত্রে সন্তান লালন-পালন, চলাফেরার পরেও দেখা যায় স্ত্রী ব্লু বার্ড কখনোসখনো এদিক-সেদিকে নজর দিয়ে ফেলে। অবশ্য পুরুষ ব্লু বার্ডের যদি এ ব্যাপারে মনে কোনো সন্দেহ বিঁধে থাকে, যদি তার ধারণা হয়, এ ডিম বা শিশুপাখি তার নিজের সন্তান নয়, তাহলে সঙ্গে সঙ্গে সে পরিত্যাগ করবে সেই নীড়, তার সঙ্গিনী এবং সন্তানদের। এমনকি পরসন্তানদের কখনো কখনো মেরেও ফেলে সে। তবু জেনেটিক একগামিতা একেবারে পুরোপুরি না থাকা সত্ত্বেও সামাজিক একগামিতার যে-চিত্র দেখা যায় ব্লু বার্ডের সমাজে, তাকে বিজ্ঞানীরা এভাবে বিশ্লেষণ করেছেন। তারা দেখেছেন, প্রায় সব পাখিকুলেই এবং বিশেষ করে ব্লু বার্ড প্রজাতির ভেতর সন্তান লালন-পালনের জন্যে পিতামাতার উভয়ের অবদানই প্রয়োজন— অর্থাৎ দু জনের সক্রিয় ভূমিকাই দরকার। যেহেতু পাখিদের বাসা বাঁধতে হয়, ডিমে তা দিতে হয়, ছোট্ট শিশুদের খাবার যোগাড় করে এনে মুখে পুরে দিতে হয়, একা মায়ের পক্ষে সেটা করা সম্ভব হয় না। ফলে খুব নিবিষ্ট মনে তারা সন্তানের জন্য জুটি বাঁধে। এ জুটি মূলত সামাজিক জুটি। কিন্তু এরই মাঝে পুরুষ ব্লু বার্ড ফাঁকতালে অর্থাৎ মেয়ে ব্লু বার্ড খাবারের সন্ধানে গেলে কখনোসখনো পাশের বাড়ির মেয়ে সঙ্গিনীর সঙ্গে লীলাকলায় মেতে ওঠে। আর মেয়ে সঙ্গিনীও অনুরূপভাবে কখনো কখনো এখানে-সেখানে মন ও দেহ দেওয়া- নেওয়া করে আবার গুটিগুটি পায়ে ঘরে ফিরে আসে। দাম্পত্য জীবনের বাইরে এ ধরনের সম্পর্ক পুরুষ পাখি করে পুরুষ জাতির মৌলিক প্রবৃত্তি চরিতার্থ করতে অর্থাৎ যতগুলো সম্ভব ততগুলো সন্তান উৎপাদন করতে। কিন্তু মেয়ে-পাখিরাও কেন এমন করে ফেলে মাঝে মধ্যে? প্রথম প্রথম মেয়ে- পাখিগুলোর বহুগামিতাকে অন্য পুরুষ-পাখি কর্তৃক ধর্ষণ বলেই বিজ্ঞানীরা মনে করত। কিন্তু পরে দেখা গেল অধিকাংশ ক্ষেত্রেই স্ত্রী পাখিদেরও এরকম সংক্ষিপ্ত সম্পর্কে সক্রিয় সমর্থন রয়েছে। অর্থাৎ এটি স্বেচ্ছাকৃতই। তা না হলে তারা ইচ্ছে করলেই অনাকাঙ্ক্ষিত বীর্য শরীর থেকে উপড়ে ফেলতে পারে। বৈজ্ঞানিক ব্যাখ্যা হিসেবে বলা হয়েছে, মেয়ে-পাখিরা অন্য পুরুষের সঙ্গে সাময়িক এ সম্পর্ক করে বৈচিত্র্যময় প্ৰজন্ম সৃষ্টি করার জন্য যাতে তার প্রজাতির অস্তিত্ব বজায় থাকে। একই রকম সন্তান ধারণ করার ফলে যাতে কোনো প্রাকৃতিক বা পরিবেশগত পরিবর্তনে তার সম্পূর্ণ প্রজাতি একদিন নিশ্চিহ্ন হয়ে না যায়।
চার
ক্যালিফোর্নিয়ার একরকম ইঁদুর আছে যারা ভীষণভাবে একগামী। যৌন সম্পর্ক স্থাপন করার অনেক আগে থেকেই তারা জুটি বাঁধে এবং আমৃত্যু এ জুটির বাঁধন অটুট রয়ে যায়। এই ইঁদুরকে বিজ্ঞানীরা বিরলের চেয়েও বিরল বলে আখ্যায়িত করেছেন। এ প্রজাতির ভেতর পুরুষ-ইঁদুররা এতই দৃঢ়চেতা যে যৌনতাড়িত মেয়ে-ইঁদুররা পাশাপাশি ঘোরাঘুরি করলেও, যৌন আমন্ত্রণ জানালেও, নিজের সঙ্গিনীকে ছেড়ে সে ওইসব ডাকে কখনো সাড়া দেবে না। একই রকমভাবে একবার জুটি বাঁধার পর স্ত্রী-ইঁদুরটিও অন্য কোনো পুরুষ-ইঁদুরের দিকে ফিরে তাকায় না। এদের জীবনযাত্রা ও পরিবেশ বিশ্লেষণ করে দেখা গেছে যে, এ বিশেষ ইঁদুরদের জীবন বড়ই সংগ্রামময়। খাদ্যের দারুণ অভাব। সর্বোপরি শীতকালে এত বেশি ঠাণ্ডা যে সেখানে সেই পাখিদের মতো এ ইঁদুরদেরও সার্বক্ষণিকভাবে নিজেদের শারীরিক উষ্ণতা দিয়ে সন্তানদের বাঁচিয়ে রাখতে হয়। আর সেটা মা বা বাবা একার পক্ষে কোনোমতেই করা সম্ভব নয়। একজনকে সন্তানদের উষ্ণতা বিলাতে হলে আরেকজনকে যেতে হয় খাদ্যের সন্ধানে। আর তাই পাখির মতোই এ প্রাণীরাও জুটি বাঁধে। শুধু সামাজিক জুটি নয় যৌন জুটি বা জেনেটিক জুটিও বটে।
পাঁচ
সামাজিক ও জেনেটিক ভিত্তি ছাড়াও জুটি বাঁধার ‘নিউরোহরমোনাল’ একটি কারণ রয়েছে বলে ইদানীং বিজ্ঞানীরা কেউ কেউ মনে করছেন। তাঁরা ‘প্রেইরী’ ভোলস বলে একরকম ‘ছুঁচো’ জাতীয় প্রাণীর ওপর পরীক্ষা করে এ তথ্য বের করেছেন। এ প্রজাতির ভেতর পুরুষ ও স্ত্রী একবার জুটি বাঁধার পর চব্বিশ ঘণ্টার মধ্যে অসংখ্যবার যৌন মিলনে অংশগ্রহণ করে থাকে। এদের এ অতিরিক্ত যৌনক্রিয়া ও প্রগাঢ় জুটি বন্ধনের সম্পর্ক খুঁজতে গিয়ে বিজ্ঞানীরা আবিষ্কার করলেন, অল্প সময়ের ভেতর এতবার যৌন মিলনের ফলে এদের উভয়ের শরীরের ভেতরেই এক বিশেষ রকম হরমোন নিৰ্গত হয়। পুরুষদের মধ্যে মাত্রাতিরিক্ত নির্গত এ হরমোনটি হলো ভেসোপ্রেসিন (পুরুষের আগ্রাসী স্বভাব ও পিতৃসুলভ আচরণের জন্য দায়ী হরমোন)। আর মেয়েদের মধ্যে নির্গত হরমোনটি হলো অক্সিটোসিন (যে হরমোন মাতৃত্বের বিকাশ ও দুগ্ধদানে সাহায্যকারী)। রক্তে এসব হরমোনের ঊর্ধ্বমাত্রাই পরস্পরের সঙ্গে জুটি বাঁধাকে এতটা মজবুত এতটা প্রগাঢ় করে বলে বিজ্ঞানীরা মনে করেন। মানুষ বা অন্য কোনো প্রাণীর শরীরেও যৌন মিলনের ফলে এ ধরনের কোনো রাসায়নিক পরিবর্তন ঘটে কি না, যা তাদের যুগলবন্দী রচনায় সহায়ক, তা এখন পর্যন্ত জানা যায় নি।
ছয়
বেশ কয়েক বছর আগে আমেরিকান এক নৃতাত্ত্বিক লক্ষ করলেন যে, বিবাহিত দম্পতির মধ্যে বিচ্ছেদের হার সবচেয়ে বেশি যাদের সাত বছরের অধিককাল হলো বিয়ে হয়েছে অথচ সন্তান হয় নি। বিবাহ বহির্ভূত সম্পর্কও ঘটে এ সময়েই সবচেয়ে বেশি। তিনি আরো দেখলেন, যেসব দম্পতির প্রথম সন্তানের বয়স ছয় বা সাত পেরিয়ে যাবার পরও দ্বিতীয় সন্তানের জন্ম হয় নি, তাদের মধ্যেও বিচ্ছেদের হার খুব বেশি। অথচ পাঁচ বছরের মধ্যে যাদের আরেকটি সন্তান হয়েছে, তাদের বিয়ে ভেঙেছে খুব কম। অনুসন্ধান করতে গিয়ে প্রথমেই যেটা সাধারণভাবে মনে আসে তা হলো, সন্তান হয়তো একটি সেতুবন্ধন হিসেবে কাজ করে। দু জনের সম্মিলিত সৃষ্টি এ সন্তান হয়তো তাদের পারস্পরিক সম্পর্ক উন্নত ও সুখকর করতে সাহায্য করে। কিন্তু এ নৃতাত্ত্বিকের মতে ব্যাপারটা অত সহজ নয়। সন্তান পিতামাতার সম্পর্কে এক ধরনের সেতুবন্ধন সৃষ্টি করে সন্দেহ নেই। কিন্তু সেটাই শেষ বা একমাত্র কথা নয়। আসল কথা হলো জন্মের পর মানবশিশুর লালন-পালন ও পরিচর্যার প্রয়োজন হয় জীবজগতের অন্যান্য প্রাণীর তুলনায় অনেক বেশি। উদাহরণস্বরূপ গবেষক উল্লেখ করেছেন, একজন ষাট কেজি ওজনের মায়ের নবজাত সন্তানের ওজন হয় মাত্র আড়াই থেকে সাড়ে চার কেজি। অর্থাৎ মানবশিশু তুলনামূলকভাবে আকৃতিতে অত্যন্ত ছোট ও কাঠামোগতভাবে বেশ নাজুক হয়ে জন্মায়। ফলে গরু, ছাগল, বাঘ বা কুকুরের বাচ্চারা জন্মের কয়েক মিনিট থেকে ঘণ্টাখানেকের মধ্যেই যেমন হেঁটে-চলে বেড়াতে পারে ও নিজে নিজে খেতে পারে, সেখানে মানবশিশুর লাগে বেশ কয়েক বছর সেই অবস্থায় পৌঁছাতে। আর তাই জন্মের প্রাথমিক বছরগুলোয় তাদের পরিচর্যায় এতটাই ব্যস্ত থাকতে হয় পিতামাতাকে যে, নিজেদের জীবনের অন্য সমস্যাবলি, অভাব অথবা দুর্বলতাগুলো ততটা মাথাচাড়া দিয়ে উঠতে পারে না তখন। মোট কথা প্রকৃতিগতভাবে অসহায়, পরমুখাপেক্ষী ও নির্ভরশীল মানবশিশু পিতামাতাকে একত্র করে রাখে তার লালন-পালনের ব্যস্ততায়। এর বৈজ্ঞানিক ব্যাখ্যা দিতে গিয়ে গবেষক বলেছিলেন, যখন থেকে বিবর্তনের মাধ্যমে চার হাতে-পায়ে হামাগুড়ি দিয়ে চলার বদলে দু পায়ে নির্ভর করে লম্বা হয়ে চলতে শুরু করল মানুষ, তখন থেকেই হয়তো এ পরিবর্তনের সূচনা। কেননা পায়ের ওপর দণ্ডায়মান অবস্থায় সোজা হয়ে চলার জন্য মানুষের জরায়ুর আয়তন গেছে কমে। ফলে তাদের গর্ভজাত সন্তানের আনুপাতিক ওজনও হয় অন্যান্য জীবজন্তুর তুলনায় কম- যার জন্যই তারা অনেক বেশি নির্ভরশীল ও অসহায়। পরিশেষে বলা যায় :
১. প্রাণীকুলে একগামিতার প্রবণতা বা চর্চা স্বাভাবিক কোনো প্রক্রিয়া বা নিয়ম নয়। এটা ব্যতিক্রম।
২. একগামিতা (জেনেটিক না হলেও সামাজিক একগামিতা) সন্তানের জীবনরক্ষা, লালন-পালন ও কল্যাণের জন্যই বেশির ভাগ ক্ষেত্রে হয়ে থাকে। যে-প্রজাতির শিশু যত অসহায় ও পিতামাতা উভয়ের ওপর যত নির্ভরশীল সে-প্রজাতির পিতামাতার জুটির বাঁধন তত মজবুত ও দীর্ঘস্থায়ী।
৩. প্রাণিজগতে বহুগামিতার ভিত্তি হিসেবে পুরুষদের দ্রুত বংশবৃদ্ধি ও মেয়েদের বৈচিত্র্যময় প্রজন্ম সৃষ্টিকে (যা পরবর্তী বংশধরদের টিকে থাকা বা প্রতিকূল পরিবেশে জীবনযুদ্ধে জয়ী হওয়ার নিশ্চয়তা দেয়) চিহ্নিত করা হয়েছে।
৪. মানুষের যৌনাচার বা যৌনপ্রবণতা অনেকটা নীল পাখিদের মতো। সামাজিক একগামিতা রয়েছে। কিন্তু মাঝে মধ্যে দৃষ্টি ও মনোযোগ এখানে-সেখানে নিবদ্ধ হওয়ার সমূহ সম্ভাবনা ও আগ্রহ। আমেরিকান এক বিজ্ঞানীর মতে, যুক্তরাষ্ট্রে যদি কখনো সঠিক পিতৃত্ব নির্ণয় করা হত, তাহলে দেখা যেত অন্তত ১০ শতাংশ সমাজিক পিতা তাদের সন্তানদের জেনেটিক পিতা নন।
একটি জনহিতকর প্রতিষ্ঠানের আতিথ্যে দেশের বিভিন্ন জেলায়—বেশ কয়েকটি গ্রামে যাবার সুযোগ হয়েছিল আমার। গ্রামীণ মেয়েদের অর্থনৈতিক কর্মকাণ্ড, তাদের সামাজিক সচেতনতা এবং বিভিন্ন বিষয়ে তাদের সিদ্ধান্ত গ্রহণ ও তা বাস্তবায়নের নবঅর্জিত ক্ষমতা দেখে আমি বিস্মিত হয়েছি। বাংলাদেশের অর্থনৈতিক প্রবৃদ্ধি ও সামাজিক উন্নয়নের এক উজ্জ্বল দৃষ্টান্ত গ্রাম্য নারীদের ভেতর এই বিশাল পরিবর্তনের ধারা। শত শত এনজিও, বহু নারী প্রতিষ্ঠান ও সরকার বিভিন্ন কর্মসূচির মাধ্যমে নারীর দৈনন্দিন ও বাস্তব নানারকম সমস্যার সমাধানে সদা ব্যস্ত। নারীর শিক্ষা, কর্মসংস্থান, ক্ষমতায়ন, স্বাস্থ্য ও পরিবার পরিকল্পনা এবং বিভিন্ন আইনগত সমস্যায় এসব প্রতিষ্ঠান কম-বেশি সবাই কাজ করে যাচ্ছে। এসব দেখেশুনে খুব ভালো লাগে। একসময় যে গ্রাম্যবধূ বিশাল ঘোমটা মাথায়, মুখে আঁচল চাপা দিয়ে, পরপুরুষের সামনে বের হতে লজ্জা বোধ করত, আজ সে জড়তাহীনভাবে বাইরে বেরিয়ে এসে কাজ করছে, পরিবার পরিকল্পনার বিভিন্ন পদ্ধতির সুবিধে-অসুবিধে নিয়ে খোলামেলাভাবে কথা বলছে, নিজের শারীরিক অসুস্থতা নিয়ে নিজের গরজেই চলে আসছে স্বাস্থ্যসেবা নিতে। মাত্র দুই যুগের ভেতর আমাদের দেশে এ ধরনের বিশাল পরিবর্তন অন্য কোনো ক্ষেত্রে ঘটেছে কি না সন্দেহ।
এরপরেও নারীর প্রত্যহিক জীবনের মৌলিক একটি প্রয়োজন—গুরুত্বপূর্ণ একটি দিক নিয়ে আজো কেউ মুখ ফুটে কথা বলছে না, বা এ ব্যাপারে বিশেষ কোনো কর্মসূচি. নিচ্ছে না দেখে আমি বিস্মিত হই। তেরো থেকে পঁয়তাল্লিশ বছরের নারীদের স্বাস্থ্য ও পরিবার পরিকল্পনা নিয়ে সর্বস্তরে যে উদ্বেগ এবং যে কারণে এই মহিলারা বিশেষ গুরুত্বের সঙ্গে আলাদা মনোযোগ দাবি করছে, তা হলো এই বয়সী মহিলাদের সন্তান গ্রহণের ক্ষমতা ও সম্ভাবনা। এই সম্ভাবনাকে ভিত্তি করেই তাদের দেওয়া হচ্ছে পরিবার পরিকল্পনার বিভিন্ন উপদেশ ও উপকরণ, প্রশিক্ষণ দেওয়া হচ্ছে প্রসূতি মায়ের পরিচর্যার, বিতরণ করা হচ্ছে আয়রন ট্যাবলেট, নিরাপদ মাতৃত্বের অঙ্গীকার। কিন্তু এর সঙ্গে বিশেষভাবে সম্পৃক্ত এসবের চাইতেও মৌলিক, বাস্তব ও ব্যাপক একটি সমস্যার কথা কেউ কিন্তু উত্থাপন করছে না। বস্তুত প্রায় সকলেই অগ্রাহ্য বা অস্বীকার করছেন এ ব্যাপারটা অর্থাৎ চূড়ান্ত এক বাস্তবতা। আর সেই বাস্তবতাটা হলো এই যে, কোটি কোটি রজস্বলা নারী, যাদের নিয়ে আমাদের সকলের এত মাথাব্যথা, যাদের মাসিক একবার বন্ধ হলে সম্ভাব্য নতুন প্রাণের সংযোজনের আশঙ্কায় এবং এর অর্থনৈতিক পরিণামের ভয়াবহতায় সকলে শঙ্কিত হয়ে ওঠে, তারা প্রতি মাসে একটি করে সপ্তাহ কেমন করে কাটায়, শরীর নিয়ে কতটা ব্যস্ত, বিব্রত ও সংকুচিত থাকে, তার খবর কেউ রাখি না আমরা। এ বিষয়টি যে আলাদা কোনো গুরুত্ব পেতে পারে তাও কেউ মনে করি না। অথচ এটি একটি বাস্তব ও কঠিন সমস্যা। আপনাআপনি এর সমাধান হবে না। কেননা সে ধরনের পারিবারিক কাঠামো, বাসস্থান, বাথরুম, ডাস্টবিন আমাদের গ্রামে নেই। নেই মেয়েদের কোনো প্রাইভেসি : নির্জন একখানি ঘর, পরিচ্ছন্ন একটু জায়গা। ফলে মাসের প্রত্যাশিত ওই দিনগুলো আসে তাদের কাছে বিভীষিকার মতো। এমনিতেই নিজের শরীরের বিভিন্ন অনুষঙ্গ নিয়ে ব্যস্ত ও বিব্রত পল্লীনারী। তার ওপর এই বিশেষ সময়ে তারা পড়ে মহা বিপদে। তার একান্ত ব্যবহৃত রঞ্জিত কাপড়খণ্ড ধোওয়ার জন্য না আছে কোনো গোপন জায়গা, না আছে সবসময় প্রয়োজনীয় এক টুকরো সাবান, না আছে সূর্যালোকে উজ্জ্বল প্রাইভেট অথচ খোলামেলা কোনো স্থান যেখানে রোদে সেঁকে জীবাণুমুক্ত করে নিতে পারে তার ব্যক্তিগত ব্যবহারের সামগ্রী। সবচেয়ে বড় কথা—ইচ্ছে থাকলেও, সামর্থ্য হলেও, কেবল ফেলে দেবার উপযোগী জায়গার অভাবেও গ্রামীণ মেয়েদের দিনের পর দিন বা মাসের পর মাস মাত্র কয়েক টুকরো কাপড়খণ্ডই ব্যবহার করতে হয়—যা থাকে অন্ধকার স্যাতস্যাতে জায়গায় মেলে দেওয়া, হাজার রকমের জীবাণুযুক্ত, অপরিচ্ছন্ন।
ঢাকা মেডিক্যাল কলেজের প্রসেফর লতিফা শামসুদ্দিনের এক গবেষণার ফলাফলে জানা গেছে, আমাদের দেশের মেয়েদের মধ্যে মূত্রাশয় ও যৌনাঙ্গের বিভিন্ন সংক্রামক অসুখের একটা বড় কারণ মাসিকের সময় তাদের ব্যক্তিগত পরিষ্কার-পরিচ্ছন্নতা বজায় রাখার অক্ষমতা ও অস্বাস্থ্যকর উপায়ে মাসিক মোকাবিলা করা। ফলে আমাদের মনে হয় এই বিশেষ ব্যাপারটির সুষ্ঠু সমাধানের ব্যবস্থা করলে তা গ্রামীণ ও শহরের গরিব নারীদের শারীরিক ও মানসিক স্বাস্থ্য খাতে একটি বড় রকমের ইতিবাচক ভূমিকা রাখতে পারে।
নানান কারণে এ দেশের মেয়েরা প্রাকৃতিক এই অতি স্বাভাবিক নিয়মটাকে সহজ ও স্বাভাবিকভাবে মেনে নিতে পারে না। প্রথমত, প্রায় প্রতিটি ধর্মেই রজস্বলা নারীদের ধর্মস্থানে যেতে বা ধর্মীয় আচরণ করতে বারণ করে দেওয়া হয়েছে। ফলে অধিকাংশ নারীই নিজের শরীরকে এ সময় পঙ্কিল, অস্পৃষ্য ও নোংরা ভাবতে অভ্যস্ত হয়ে পড়েছে। তার ওপর ধর্মীয় বা সামাজিক কারণে এ বিশ্বাসও অনেকের মধ্যে কাজ করে যে এ সময় স্বামীসঙ্গও অপবিত্র বা অনুচিত। অর্থাৎ এই সময় যৌন সম্পর্কের জন্যও সে অনুপযোগী। ডাক্তারি শাস্ত্রে এই ধরনের কোনো বিধিনিষেধ যদিও নেই, এবং পরিবার পরিকল্পনার বিবেচনায় সময়টি যদিও সবচেয়ে নিরাপদ, তবু বাস্তব অসুবিধার কারণেই অধিকাংশ দম্পতি এ সময় যৌন সংসর্গ এড়িয়ে চলে। এ কারণেও কোনো কোনো মেয়ের নিজেকে এ সময় অপাঙ্ক্তেয় মনে হয়। এ ছাড়া মাসিকের সময় সামাজিক ও পারিবারিক নানান বিধিনিষেধ যেমন খাবারদাবার, চলাফেরায় বিভিন্ন নিষেধাজ্ঞা, খাবার তৈরি ও আচার নাড়তে বারণ করার মতো ব্যাপারগুলো মেয়েদের মধ্যে এমনিতেই একরকম হীনম্মন্যতার জন্ম দেয়।
আরো একটি ব্যাপার নিয়ে মাঝে মাঝে আমি ভাবি। এটা নিতান্তই আমার ব্যক্তিগত ভাবনা। আমাদের সমাজে মেয়েদের সম্পর্কে একটি বড় দুর্নাম, তারা অনেকেই ব্যক্তিগত আচরণে খুব খোলামেলা নয়। খানিকটা লুকোচুরি করতে অভ্যস্ত। তারা সোজাসাপটা কথা বলে না বা চিন্তা করে না। অপবাদ আছে, নারীরা রহস্যময়ী, সবসময়েই আলোছায়ায় তাদের চলাচল, চিন্তাভাবনাও তেমনি খুব সহজ-সরল নয়। অর্থাৎ মুক্তমনা তারা নয়। কথাটা পুরুষরা নিন্দাচ্ছলে পুনঃপুন বলে এর সামাজিক একটি স্বীকৃতি মোটামুটি আদায় করে নিলেও ব্যাপারটি মোটেও গ্রহণযোগ্য নয়। তবু, আমার মনে হয় আমাদের দেশের সাধারণ মেয়েদের যদি শরীর নিয়ে, তার স্বাভাবিক বেড়ে ওঠে নিয়ে সদা সতর্ক, বিব্রত ও সংকুচিত থাকতে না হত, যদি তার যৌনতার প্রতিটি অনুষঙ্গকে গোপন বা আড়াল করতে সর্বদা ব্যস্ত থাকতে না হত, যদি সহজভাবে তা গ্রহণ করতে পারত, নিজের শরীর নিয়ে কোনোরকম দুর্ভাবনা না করে তাকে বিকশিত হতে দিতে পারত, তা নিয়ে গর্বিত বোধ করতে পারত, তা হলে অনেক বেশি সহজ, খোলামেলা, দৃঢ়চেতা ও আস্থাশীল তারা হয়তো হতে পারত।
ফলে নারীর অর্থনৈতিক ও সামাজিক উন্নয়ন ও কর্মকাণ্ডে যে সকল নেত্রী বা সংগঠন দিবারাত্র কাজ করে যাচ্ছেন, তাঁদের সকলকে নতুন করে আরেকবার মনে করিয়ে দিতে চাই : প্রতিটি দিনেই আমাদের দেশের কয়েক কোটি নারী রজস্বলা থাকছেন; তাঁদের এই বিশেষ সময়টার রক্ষণাবেক্ষণ ও পরিচর্যার দায়িত্ব এড়িয়ে তাঁদের শিক্ষা ও স্বাস্থ্য, তাঁদের পরিবার পরিকল্পনা, কর্মসংস্থান ও ক্ষমতায়ন কখনো পূর্ণাঙ্গতা পাবে না। ফলে অন্যান্য কর্মসূচির সঙ্গে প্রতি মাসে এই নারীদের প্রত্যেকের হাতে তুলে দেওয়া যাক বেশ কিছু পরিষ্কার পুরোনো কাপড় বা তুলো আর এক টুকরো গায়ে মাখার ও এক টুকরো কাপড় ধোওয়ার সাবান। তবে গ্রামের মহিলাদের যদি আমি জেনে থাকি, বুঝে থাকি, এটাও জানি——তাঁরা ধবধবে পরিচ্ছন্ন পুরোনো কাপড় পেলে নিজের জন্য তা ব্যবহার না করে হয়তো সন্তানের কাঁথা সেলাই করতে লেগে যাবেন। ফলে তুলো বা টুকরো কাপড় নয়, সম্মিলিত উদ্যোগে তাদের নিজেদের হাতেই তৈরি করে নিতে হবে আজকের যুগোপযোগী কম খরচের স্যানিটারি টাওয়েল। যেমন করে তাঁরা আজ তৈরি করেন ওরস্যালাইন। আর রিং এবং স্ল্যাব দিয়ে গ্রামে যেরকম এবং যেই হারে স্যানিটারি পায়খানা তৈরি হচ্ছে, তারপর আর কিছুদিন বাদে ব্যবহৃত ও পরিত্যাজ্য বস্তুগুলোর নিষ্কাশনেরও চিন্তা থাকার কথা নয়।
আমি আমাদের গাঁয়ের মেয়েদের তখনো দেখেছি যখন তাঁরা সায়া-ব্লাউজহীন শরীরে একখানা দশহাতি শাড়ি পেঁচিয়ে পেঁচিয়ে কোনোমতে লজ্জা নিবারণ করতেন। আর সবসময় জবুথবু হয়ে এককোণে দাঁড়িয়ে থাকতেন। সেই মেয়েদেরই আমি এখন দেখি সায়া ও ব্লাউজের ওপর শাড়ি পরে কত সাবলীলভাবে কত স্বচ্ছন্দে গৃহনির্মাণের কাজে মাটি কাটায়, ইট ভাঙায় অংশ নিতে। আমি আশা করে আছি সেই সুদিনের যেদিন তাদের প্রত্যেকের দৈনন্দিন পরিধেয়ের সঙ্গে যুক্ত হবে এক সেট অন্তর্বাস ও সেইসঙ্গে প্রতিমাসের স্বাভাবিক প্রক্রিয়াকে মোকাবিলা করার জন্য প্রয়োজনীয় স্বাস্থ্যকর সরঞ্জাম। আমি যেন চোখ বুজে দেখতে পাই কী গভীর পরিতৃপ্তি নিয়ে, কতখানি সাহস ও আত্মবিশ্বাসের সঙ্গে দৃঢ় পায়ে সোজা কর্মস্থলে হেঁটে যাচ্ছে আমার সেই গ্রামীণ সহোদরারা। অবশিষ্ট দ্বিধা, দ্বন্দ্ব, জড়তা কাটিয়ে নিজের সুগঠিত শরীর ও যৌনতার ব্যাপারে পুরোপুরি সচেতন ও গর্বিত নারী আত্মপ্রত্যয়ের আলাদা ঔজ্জ্বল্য নিয়ে ছড়িয়ে পড়ছে মাঠে, কারখানায়, অফিসে, হাসপাতালে, স্কুলে, আদালতে, দোকানে, ট্রেনে বাসে— সর্বত্র।
একবিংশ শতাব্দীকে আমরা বরণ করেছি রাজধানী ঢাকায় প্রকাশ্যে নারী-লাঞ্ছনার মধ্য দিয়ে। যে-আনন্দোৎসব নতুন বছর, নতুন শতক, নতুন সহস্রাব্দকে স্বাগত জানাবার জন্যে আয়োজিত হয়েছিল, সে-উৎসবে যোগ দিতে এসে একদল সমবয়সী পুরুষের হাতে নির্যাতিত হলো একটি মেয়ে। ম্যাজিস্ট্রেট থেকে শুরু করে পুলিশের বড়কর্তা, বিশ্ববিদ্যালয়ের কিছু শিক্ষক ও অন্যান্য বড় বড় কর্মকর্তারা অপরাধীর চেয়ে অপরাধের শিকারকেই দোষী করতে চাইলেন সর্বাগ্রে। এ দেশে, এ সমাজে নারীর চলার গণ্ডি যে সীমিত তা কি মেয়েটি জানত না? হয়তো জানত, হয়তো নয়। হয়তো জেনেও মানতে চায় নি। আর এই না-মানাজনিত লাঞ্ছনার মধ্য দিয়েই নারীর স্বাধীন চলাচল—মুক্ত ও স্বচ্ছন্দ গতি একদিন স্বীকৃতি পাবে। যেমন পেয়েছে তার শিক্ষার অধিকার, জীবিকা অর্জনের অধিকার। এর জন্যে এক জন দু জনকে দিতে হবে আত্মাহুতি অথবা চরম মূল্য।
এটা বলার অপেক্ষা রাখে না যে, বাংলাদেশে নারীর ওপর সহিংসতা ও নির্যাতন দিন দিন বেড়েই চলেছে। এ বিষয়ে আইনের কিছু সংযোজন ও কড়াকড়ি কিছুটা ইতিবাচক ভূমিকা রাখলেও প্রশাসনিক দুর্নীতি ও অদক্ষতা, আপামর জনসাধারণের অসচেতনতাজনিত অস্বচ্ছ দৃষ্টিভঙ্গি ও অন্য্যায়ের বিরুদ্ধে দাঁড়াবার মানসিক দৃঢ়তার ঘাটতি, বিচার বিভাগীয় ব্যবস্থার দীর্ঘসূত্রিতা ও পক্ষপাতিত্ব দিনের পর দিন এ অবস্থার অবনতি ঘটাচ্ছে। নারীর ওপর সহিংস আচরণ শুধু বাইরে অপরিচিত পুরুষ দ্বারাই ঘটছে না, নিজের ঘরে পরিচিত পরিবেশেও অহরহ সেটা ঘটে চলেছে স্বামী অথবা শ্বশুরবাড়ির অন্যান্য আত্মীয়স্বজনের দ্বারা যাদের মধ্যে পুরুষ-নারী উভয়েই রয়েছে। মানবাধিকার সংস্থা ‘অধিকারে’র রিপোর্ট অনুযায়ী নারীর ওপর প্রধান প্রধান সহিংসতা ক্রমাগত বেড়ে চলেছে এদেশে। তথ্যগুলো সংক্ষিপ্ত আকারে নিচে পরিবেশিত হলো :
সাম্প্রতিক কালের (দ্যা বাংলাদেশ টুডে, জুলাই ৭, ২০০৮) এক তথ্য অনুযায়ী বাংলাদেশের মৌলিক মানবাধিকার লঙ্ঘন ও নারীর প্রতি নৃশংসতা ভয়াবহভাবে বেড়ে গিয়েছে। কেবল বিগত ছয় মাসেই ৫৬৭ জন নারীকে বিভিন্নভাবে হত্যা করা হয়েছে। এর ভেতর ৬৬ জন নারীকে ধর্ষণের পর খুন করা হয়েছে। ৯৯ জনকে মারা হয়েছে যৌতুকের জন্যে। বাকি ৪০২ জন বিবিধ কারণে জীবন দিয়েছে। জাতীয় প্রেসক্লাবে বিভিন্ন নারী সংগঠনের নেত্রীদের দ্বারা আয়োজিত এক সংবাদ সম্মেলনে এই তথ্য প্রকাশিত হয়। তাঁরা জানান, এই ৫৬৭টি হত্যা ছাড়াও ৫৭ জন নারীর রহস্যজনক মৃত্যু হয়েছে যার কোনো কারণ জানা যায় নি। এছাড়া ১৩৫ জন নারী আত্মহত্যা করেছে বিভিন্ন ধরনের নির্যাতনের শিকার হয়ে। হত্যা ছাড়াও, এসময় বিভিন্ন ধরনের নির্যাতনের শিকার হয় যে মেয়েরা তার একটা আংশিক তথ্য তুলে দেয়া হলো নিচে :
নির্যাতনের রকম – নারীর সংখ্যা
যৌন নির্যাতন – ১৯০
গণধর্ষণ ৭৩
মারধোর – ৫৮
এসিড নিক্ষেপ – ৪৯
আগুন দিয়ে পোড়ানো – ২২
অপহরণ – ৫৫
জোর করে যৌন কর্মে নিয়োগ – ১০
যৌতুকের জন্যে অত্যাচার – ৪৯
প্রচণ্ড শারীরিক নির্যাতন – ১৫৫
পুলিশ কর্তৃক নির্যাতন – ৮
জোর করে বিয়ে দেয়া – ২
ফতোয়ার শিকার – ১৩
গৃহকর্মীর ওপর অত্যাচার – ২৭
এছাড়া বিভিন্ন বিশ্ববিদ্যালয়ে, কলেজে ও স্কুলে নারীদের ওপর যৌন অবদমন ও অত্যাচারের ঘটনা ঘটে অহরহ। এসব অত্যাচার সইতে না পেরে ৩০ জন ছাত্ৰী গত পাঁচ বছরে আত্মহত্যা রয়েছে। এ সবই ঘটেছে যখন প্রত্যাখ্যাত পুরুষদের প্রদর্শিত ভয়, হুমকি, ও অপমান অসহনীয় পর্যায়ে চলে এসেছে। কোনো কোনো ছাত্রী তাদের শিক্ষকদের লালসার শিকার করতেও বাধ্য হচ্ছে। অন্যান্য জায়গাতেও নারীরা স্বচ্ছন্দে কাজ করতে পারছে না—প্রায়ই তারা যৌন নির্যাতনের ও বৈষম্যের শিকার হচ্ছেন। বাংলাদেশের প্রখ্যাত নারী নেত্রীরা এই সংবাদ সম্মেলনে যৌন নির্যাতনের বিরুদ্ধে শক্ত ও কার্যকরী নীতিমালা গ্রহণ, শিক্ষা প্রতিষ্ঠানে ও কর্মস্থানে যৌন নির্যাতনের শিকারদের অভিযোগ লিপিবদ্ধ করার জন্যে নির্ধারিত কেন্দ্র প্রতিষ্ঠার দাবি করেন। এছাড়া সাংবাদিক, সামাজিক কর্মী, নেতা ও সুশীল সমাজের কাছে দাবি করেন যাতে তারা সকলে সমাজে নারী নির্যাতনের বিরুদ্ধে সচেতনতা সৃষ্টি করতে, প্রতিবাদী হতে সাহায্য করে।
অত্যন্ত পরিতাপের বিষয় যে, ধর্ষণকারীদের ভেতর একটি উল্লেখযোগ্য অংশ পুলিশ বিভাগে কর্মরত সরকারি কর্মচারী। এদের সংখ্যা ১৯৯৭ সালে ছিল ছয়, ১৯৯৮তে ষোল ও ১৯৯৯-এ দশ। এসিড নিক্ষেপের মতো বর্বর ও হিংস্র একটি অপরাধ, ভয়াবহতার দিক দিয়ে অন্য কোনো কিছুর সঙ্গে যার তুলনা করা যায় না—ক্যান্সারের মতো ছড়িয়ে যাচ্ছে সর্বত্র। এসিড সংক্রান্ত প্রায় প্রতিটি অপরাধই ঘটে ব্যর্থ, পরাজিত প্রেমিকের হিংস্রতা ও প্রতিশোধস্পৃহা থেকে। হত্যা না করেও মুহূর্তের মধ্যে ফুটফুটে একটি নারীর গোটা চেহারাকে স্থায়ীভাবে কতটা বিকৃত করে ফেলা চলে, তার দৃষ্টিশক্তিসহ অন্য কত ক্ষমতা ও সম্ভাবনা হরণ করা যায়, তার ব্যাপকত্ব চিন্তার বাইরে। সাম্প্রতিককালে এসিড সারভাইভার ফাউন্ডেশনের মাধ্যমে এরকম কয়েকটি মেয়ে স্পেন থেকে চিকিৎসাশেষে দেশে ফিরে এসেছে। ছয় থেকে ন’ মাস একের পর এক প্লাস্টিক সার্জারির পরও তাদের চেহারায় যেরকম স্থায়ী বিকৃতি রয়ে গেছে, তাতে তাদের ওপর সহিংসতার প্রাথমিক পর্যায়ে কী হয়েছিল অনুমান করতে কষ্ট হয় না। ব্রিটেনের সাধারণ মহিলাদের অর্থানুকূল্যে এইসব হতভাগা মেয়ের জন্যে একটি নিরাপদ চিকিৎসালয় ও বিশ্রামাগার করা হয়েছে রাজধানীর একটি অভিজাত অঞ্চলে, যেখানে থেকে তারা দীর্ঘ চিকিৎসা পেতে পারবে। কোনো প্রেস নয়, মন্ত্রী নয়, টেলিভিশন ক্যামেরা নয়—নিতান্ত ঘরোয়াভাবে এই প্রতিষ্ঠানটি চালু হলো কদিন আগে শুধু তাদের নিয়ে যে-সব প্রতিষ্ঠান সরাসরি এসিড নিক্ষেপের শিকারদের নিয়ে কোনো না কোনোভাবে কাজ করে। মেয়েদের নিরাপত্তার খাতিরে বাড়িটির সামনে কোনো সাইনবোর্ড রাখা হয় নি। এইসব এসিডে পোড়া ক্ষতবিক্ষত মেয়েদের জন্যে শুধু চিকিৎসার সুন্দর ও উন্নত ব্যবস্থা এবং পরিচ্ছন্ন বিছানাসহ থাকা-খাওয়ার জায়গাই করা হয় নি, বিষণ্নতায় যাতে তারা না ভোগে সেজন্যে সাদা দেয়াল জুড়ে এঁকে দেওয়া হয়েছে বড় বড় দেয়ালচিত্র—উজ্জ্বল অথচ স্নিগ্ধ রঙে। আমরা বাঙালিরা যা পারি নি বা করি নি, ওরা বিদেশিরা তাই করছে আমাদের এই দুর্ভাগা মেয়েগুলোর জন্যে। অথচ অপরাধটা একেবারেই দেশীয়। কবে দেশের দক্ষিণাঞ্চলে কোন ব্যর্থ প্রেমিক একদিন রাগের মাথায় প্রেমিকার মুখে এসিড ছুঁড়ে দিয়েছিল, তারপর থেকে এটা আজ মহামারীর মতো, দাবানলের মতো, ছড়িয়ে পড়ছে গ্রামে-গঞ্জে সর্বত্র। প্রতি বছর এর সংখ্যা বেড়েই চলেছে। অপরাধীর শাস্তিবিধানের ব্যবস্থা থাকলেও তা কার্যকর হচ্ছে না। এসিডের ব্যবহার ও বিতরণ নিয়ন্ত্রিত করলে কিছুটা সুফল পাবার সম্ভাবনা থাকলেও সে ব্যাপারে কোনো উদ্যোগ নেওয়া হচ্ছে না।
নারীর ওপর সহিংসতার স্বরূপ আবিষ্কার করতে গিয়ে দেখা গেছে, এর একটি বিরাট অংশই ঘটে চলেছে পরিবারের অভ্যন্তরে। গৃহে সংঘটিত অর্ধেকেরও বেশি মারাত্মক অপরাধের কথা কখনো কেউ জানতে পারে না। নীরবে চলে এই নির্যাতন—দিনের পর দিন। ঘরের ভেতর নির্যাতিতদের অধিকাংশই নারী, বেশির ভাগের বয়স তিরিশের নিচে। এর একমাত্র ব্যতিক্রম জায়গা-জমিন দখল সংক্রান্ত মারামারি ও হত্যা—যেটা পুরুষদের মধ্যে তুলনামূলকভাবে বেশি। গৃহে নির্যাতিত নারীরা অধিকাংশই বিবাহিত (৮৫%)। শহরের চেয়ে গ্রামে গৃহের ভেতর নির্যাতনের আনুপাতিক হার বেশি। মধ্যবিত্ত ও উচ্চবিত্তদের মধ্যে তুলনামূলকভাবে এর উপস্থিতি কম হলেও অনুপস্থিত নয়। অশিক্ষা, দারিদ্র্য, বেকারত্ব, অপরিসর জায়গায় বসবাসের সঙ্গে পারিবারিক নারী-নির্যাতনের ঘনিষ্ঠ যোগাযোগ দেখা গেছে। যে-পরিবারের নারীরা নির্যাতিত, বিয়ের অব্যবহিত পর থেকেই সাধারণত সেই নির্যাতন শুরু হয়। লরি হেইস ও মেরি এবার্গের একটি গবেষণা থেকে দেখা গেছে যে, পারিবারিক সহিংসতায় শারীরিক নির্যাতন প্রায় কখনো বিচ্ছিন্নভাবে আসে না। এর সঙ্গে সম্পর্কিত থাকে আরো গভীরে প্রোথিত মানসিক ও অনেক ক্ষেত্রেই যৌন নির্যাতন। শারীরিক নির্যাতিতদের ৫০ ভাগই যৌন নির্যাতনেরও শিকার, শতকরা ৯৭ ভাগ মানসিক নির্যাতনের শিকার। বহুজাতিক এ গবেষণায় তাঁরা দেখিয়েছেন, জগৎ জুড়ে ১৬%- ৫০% মেয়েরা তাদের পুরুষসঙ্গী দিয়ে শারীরিকভাবে নিগৃহীত হচ্ছে। সন্তানসম্ভবা মেয়েদের একটা বিরাট অংশ (৩%-২০%) শারীরিক নির্যাতনের শিকার হয়। আমাদের দেশেও মাতৃত্বজনিত মৃত্যুর একটি উল্লেখযোগ্য (১৪%) কারণ গর্ভাবস্থায় সহিংসতা। মেয়েরা কেন গর্ভাবস্থায় এ ধরনের শারীরিক নির্যাতনের বিশেষভাবে শিকার হচ্ছে তা বলা শক্ত। তবে এ সময় শারীরিক অবস্থার কারণে ঘর-সংসারে ও ক্ষেতে- খামারে তার কাজের শ্লথ গতি, বিশ্রামের আকাঙ্ক্ষা, যৌন সম্পর্কে অনুৎসাহ, নতুন প্রাণ সংযোজনের আশঙ্কায় গৃহস্বামীর দুশ্চিন্তা ইত্যাদি অনেক কারণ থাকতে পারে বলে ধারণা করা হচ্ছে। কিন্তু দুঃখের বিষয়, যখন মেয়েদের সবচেয়ে যত্নের ও বিশ্রামের দরকার তখনই তারা সবচেয়ে বেশি সহিংসতার শিকার হচ্ছে। একটি নতুন জীবন আনতে গিয়ে নিজের জীবন বিসর্জন দিচ্ছে।
গৃহে নির্যাতন শুধু যে গরিব অশিক্ষিত পরিবারে বা অনুন্নত সমাজে ঘটছে তা নয়। বহু শিক্ষিত ও সচ্ছল পরিবারেরও তা অবিরাম ঘটে চলেছে। জাপানের মতো উন্নত ও ধনী দেশেও এর প্রকোপটা খুব বেশি। একটি গবেষণায় পাওয়া গেছে, শতকরা ৫৭% জাপানি মেয়ে-জীবনে কোনো না কোনো সময়ে শারীরিক, যৌন ও মানসিক—এই তিন নির্যাতনেরই শিকার হয়েছে। আমেরিকাসহ পশ্চিমা অনেক দেশেও এর প্রকোপ বিস্ময়কর। ফলে শুধু অবস্থার নয় অবস্থানেরও পরিবর্তন দরকার। অর্থনৈতিক অবস্থার উন্নতি কেবল বাহ্যিক অবকাঠামো তৈরি করে। এতে প্রাণ সঞ্চার করতে হলে চাই সামাজিক মূল্যবোধের আমূল পরিবর্তন–নারীকে সম্মান ও মূল্য দেবার দৃষ্টিভঙ্গির সংযোজন।
হেইস ও এবার্গের গবেষণায় আরো দেখা গেছে, প্রজনন-স্বাস্থ্যের ওপর সহিংসতার কী নিদারুণ বিরূপ প্রতিক্রিয়া পড়ে। যে-সব ক্ষেত্রে বিশেষভাবে এর কুফল পরিলক্ষিত হয় তা হলো, জন্মনিরোধকের ব্যবহার, পাঁচ বছরের কম বয়সী শিশুদের মৃত্যুর হার, কিশোরীদের বিশেষ করে অবিবাহিত কিশোরীদের গর্ভধারণের হার, ঝুঁকিপূর্ণ যৌন আচরণের প্রকোপ, এইচআইভি/এইড্‌সসহ অন্যান্য যৌন রোগের প্রকোপতা, অবাঞ্ছিত সন্তান ধারণ ও প্রসবের হার ও স্বল্প ওজনের সন্তান প্রসবের আধিক্য। ফলে দেখা যায়, সহিংসতা শুধু সরাসরি শারীরিক জখমই করে না, ধূমপান ও অতিরিক্ত মদ্যপানের মতো একটি বাড়তি ঝুঁকি হিসেবে সাধারণ স্বাস্থ্যে ও বিশেষ করে প্রজনন-স্বাস্থ্যে নেতিবাচক ভূমিকা পালন করে। শারীরিক নির্যাতনের শিকার মেয়েরা বিষণ্ণতা ও হতাশার কারণে জীবনবিমুখ হয়ে পড়ে, যার সবচেয়ে বড় প্রতিফলন ঘটে প্রজনন-স্বাস্থ্যে তাদের অবহেলার মধ্য দিয়ে। হয়তো নির্যাতনকারীর সঙ্গে এক্ষেত্রেই সবচেয়ে ঘনিষ্ঠ যোগাযোগ আবিষ্কার করে মেয়েরা।
একবিংশ শতাব্দীতেও পুরুষসঙ্গী কর্তৃক নারীর ওপর এই যে শারীরিক নির্যাতন আজো চলছে, চলতে পারছে তার বড় কারণ—আশেপাশের লোকদের দৃষ্টিভঙ্গির সংকীর্ণতা ও দায়িত্বশীল প্রতিবেশীসুলভ আচরণ গ্রহণে দ্বিধা বা অনাগ্রহ। অধিকাংশ সমাজেই আজো এই ধরনের অত্যাচারকে ‘পারিবারিক অভ্যন্তরীণ ব্যাপার’ বলে মেনে নেওয়া হয়। কোনো কোনো সমাজে আবার একে শাসনের জন্যে অথবা সংশোধনের জন্যে প্রয়োজনীয় পদক্ষেপ বলে ধরে নেওয়া হয়। কোন কোন গাফিলতি, অন্যায় বা বেয়াদবির জন্যে স্বামী কর্তৃক স্ত্রী পেটানো মেনে নেওয়া যায় এই প্রশ্ন করলে মিসরের স্বয়ং মেয়েদেরই ৭০% বলেছে যৌন সঙ্গমে রাজি না হওয়া তেমন একটি কারণ। এদের মধ্যে ৬৯% বলেছে অবাধ্য হলেও পেটানো চলে। ঘানার মেয়েরাও বলেছে (৪৩%) যৌন সঙ্গমে আপত্তি করলে স্ত্রীকে পেটানো যুক্তিসঙ্গত। অন্যদিকে নিউজিল্যান্ডে পুরুষ-নারী উভয়ের মধ্যেই মাত্র ১% বলেছে যৌন সঙ্গমে অনীহা বা অবাধ্য হওয়ার জন্যে বউ পেটানো চলে। নিকারাগুয়াতেও অপেক্ষাকৃত কম লোক (১০%) এসব কারণে বউকে মারার প্রতি সমর্থন জানিয়েছে। ফলে দেখা যায় শুধু পুরুষ নয়, নারীরাও নারীদের অবস্থান উন্নয়নের ব্যাপারে সর্বদা সচেতন বা মুখর নয়।
যে-সব মেয়ে শিশু যৌন ও শারীরিক নির্যাতনের শিকার, তারা দেখা গিয়েছে বড় হয়ে ঝুঁকিপুর্ণ জীবনযাপনে অভ্যস্ত জীবনযাপনে অভ্যস্ত হয়ে পড়ে। তাদের ওপর পুনঃপুনঃ নির্যাতন—বিশেষ করে তা যখন ঘটে পরিবারের বয়োজ্যেষ্ঠদের দ্বারা—তাদের ভালোমন্দের বোধকে ধোঁয়াটে ও মলিন করে দেয়। নিজেদের ওপর বিশ্বাস, শ্ৰদ্ধা আস্তে আস্তে কমে যায়, নিজেদের ক্ষমতায়, আত্মনিয়ন্ত্রণের অধিকারে হয়ে পড়ে তারা দ্বিধাগ্রস্ত-সংশয়ী। অতি সহজেই তারা অন্য আরো অনেকের নির্যাতনের শিকার হয়ে পড়ে। এক গবেষক মন্তব্য করেছেন, “এইসব মেয়েরা জানে না কখন এবং কার জন্যে কাপড় খুলবে সেটা তাদের নিজেদেরই ঠিক করার কথা। তারা মনে করে, অন্য যে- কেউ যখন খুশি তাদের কাপড় খুলতে পারে। এ ব্যাপারে তাদের যেন কিছুই করার নেই।” ফলে শেষ পর্যন্ত দেখা যায় এদের কেউ কেউ চলে যায় পতিতালয়ে, কারো কারো ভাগ্যে জোটে পাচার হওয়া ও পরবর্তী পাশবিক নির্যাতন। গৃহে ও গৃহের বাইরে সহিংসতা ও লাঞ্ছনা প্রত্যক্ষ ও পরোক্ষভাবে নারীর এই চরম সামাজিক অবমূল্যায়ন অর্থাৎ পতিতাবৃত্তি ও পাচারকৃত হবার জন্যেও অনেকাংশে দায়ী।
কেন ঘটে গৃহে এই সহিংসতা? এর পেছনে বহু আর্থসামাজিক, মনোজাগতিক বিশ্লেষণ হয়েছে—থিয়োরি রয়েছে। কোনোটিই এককভাবে জনসমর্থন পায় নি। আক্রমণকারী এক বিশেষ রোগের শিকার এই মতবাদ বহুল প্রচারিত হলেও অনেক সময় মেডিক্যাল শাস্ত্র আক্রমণকারীর শরীরে বা মনে অন্য কোনো জটিলতার সন্ধান দিতে পারে না। দ্বিতীয় থিয়োরিটি দিয়েছেন ফ্রয়েড নিজে। তাঁর মতে, মেয়েদের শিশ্নহীনতাজনিত হীনম্মন্যতার কারণেই তারা স্বামীদের প্ররোচিত করে নিজেদের লাঞ্ছিত করার জন্যে, কেননা তারা মনে করে এটা তাদের প্রাপ্য। অন্যদিকে পুরুষরা আক্রমণকারীর ভূমিকা নেয় তার শিশ্ন রক্ষা ও নিরাপত্তার খাতিরে। এই থিয়োরিকে এখন প্রায় কেউ স্বীকার করে না। আরেকটি মতবাদ বলে, হতাশাজনিত কারণে কখনো কখনো মানুষ আক্রমণকারীর ভূমিকা নেয়। কিন্তু হতাশার বহিঃপ্রকাশকে বউ পেটানোতেই কেন ঘটতে হবে সে-প্রশ্নের জবাব নেই। সত্তরের দশকে স্ট্রস একটি থিয়োরি দেন; তাঁর মতে দুশ্চিন্তা ও মানসিক চাপের মতো নেতিবাচক বিষয়গুলো মানুষকে প্ররোচিত করে গৃহে নির্যাতন ঘটাতে। অন্যদিকে পারিবারিক সদস্য ও প্রতিবেশীদের সহমর্মিতা, সহযোগিতা, পরামর্শ ও পারস্পরিক মঙ্গলের জন্যে উন্মুখ আচরণ সহিংসতার বিপক্ষে কাজ করে অর্থাৎ ইতিবাচক ভূমিকা পালন করে। ফলে পারিবারিক সহিংসতা শুধু একটি ব্যক্তি-আচরণ নয়, এটি একটি সমষ্টিগত ও সামাজিক অবকাঠামোর ব্যাপার। সত্তরের দশকে বান্দুরার আরেকটি থিয়োরি যথেষ্ট জনপ্রিয়তা পেয়েছিল। তা হলো—মানুষ নিজের জীবনের অভিজ্ঞতা থেকে যা শেখে, সেই রকম আচরণেই সে অভ্যস্ত হয়ে পড়ে। ফলে যে-পুত্র বাবাকে ছোটবেলায় দেখেছে মাকে ধরে মারতে, সে সেই সময় মায়ের জন্যে যতই দরদী থাক না কেন, ভবিষ্যতে স্বামী হয়ে স্ত্রীকে পেটাতে সে কোনোই দ্বিধা করে না, বরং তার কাছে এটা অতি গ্রহণযোগ্য ও যৌক্তিক মনে হয়। কেননা সে জানে এবং সে দেখেছে কত তুচ্ছ কারণে তার বাবা তার মাকে ধরে অনায়াসে পিটিয়েছে। এই থিয়োরি অনেকেই মেনে নিলেও এটি কখনো উত্তর দেয় না—কেন এই পরিবেশে বড় হওয়া সত্ত্বেও সকল পুরুষই স্ত্রীকে ধরে পেটায় না। অন্য একটি থিয়োরির মতে, পুরুষ যেহেতু কর্তৃত্ব করতে চায়, আর সেটা করতে চায় পরিবারের জন্যে প্রয়োজনীয় সম্পদ আহরণের মাধ্যমে, যখন সে সম্পদ সংগ্রহে ব্যর্থ হয় তখন সে তার শারীরিক শক্তি প্রয়োগ করে স্ত্রীর বশ্যতা আদায় করতে চায়। পিতৃতান্ত্রিক আরেকটি থিয়োরি অনুযায়ী অবশ্য পুরুষতন্ত্রের স্বাভাবিক দৃষ্টিভঙ্গি অর্থাৎ নারীর অপেক্ষাকৃত নিকৃষ্ট সামাজিক অবস্থিতিকে প্রতিষ্ঠার জন্যেই নারীর প্রতি পুরুষের শারীরিক নির্যাতনের এই সূচনা। গেলেস ১৯৭৪ সালে বিনিময় থিয়োরি প্রবর্তন করেন। এই থিয়োরি অনুযায়ী—প্রতিটি সম্পর্ক এক ধরনের দেওয়া- নেওয়ার ওপর প্রতিষ্ঠিত; বেশিরভাগ সময়েই এই বিনিময় ভাব-ভালোবাসা, শ্রদ্ধা, সমর্থন ইত্যাদি অবৈষয়িক বিষয়ের ওপর নির্ভরশীল, কিন্তু কখনো কখনো তা পূর্ণ বৈষয়িক ব্যাপার নিয়েও ঘটে থাকে। প্রত্যাশিত যৌতুকের জন্যে স্বামী ও শ্বশুরবাড়ির লোকজনের বধূনির্যাতন বা বধূহত্যা অথবা যথেষ্ট যৌতুক পেলে বউকে সমীহ করা এই থিয়োরি দিয়ে ব্যাখ্যা করা চললেও অন্য অনেক নির্যাতনের ক্ষেত্রে এটি প্রযোজ্য নয়। সবশেষে ১৯৭১ সালে ওয়াকারের বৃত্তাকার থিয়োরি অনুযায়ী স্বামী-স্ত্রীর সম্পর্কে ভালোভাসা ও ঘৃণা বৃত্তাকারে ক্রমাগত ওঠানামা করে বলেই ঘটে এই পারিবারিক সহিংসতা। এই বৃত্তাকার পরিমন্ডলে প্রথমে দুজনের সম্পর্কের মধ্যে ধীরে ধীরে বিরোধ জমাট বাঁধতে থাকে। দ্বিতীয় পর্যায়ে তার বিস্ফোরণ ঘটে। তখন স্বামী কর্তৃক স্ত্রী নিগৃহীত হয়। তৃতীয় পর্যায়ে স্বামী অনুতপ্ত ও প্রবল ক্ষমাপ্রার্থী। ধীরে ধীরে ভালোবাসা ঘৃণার জায়গা দখল করে। তখন স্বামী অতি কাতর, অতি নরম হয়ে পড়ে। স্ত্রীও ক্ষমার মধ্য দিয়ে শান্ত হয়ে আসে। একটা স্থিতিশীল সমাহিত পরিস্থিতি চলে কিছুকাল। তারপর আবার বৃত্তাকারে পূর্বের ঘটনার পুনরাবৃত্তি হয়। এই থিয়োরি সহিংসতার প্রকাশ ও স্বরূপ বর্ণনা করলেও ভালোবাসা ও ঘৃণার ক্রম উত্থান-পতন ও বৃত্তাকারে চলাচলের কোনো উল্লেখযোগ্য ব্যাখ্যা দেয় না।
তবে কারণ যেটাই থাক, শারীরিক-মানসিক নির্দিষ্ট কোনো রোগ এর জন্যে দায়ী হোক বা না হোক, মেয়েদের ওপর এ লাঞ্ছনা, এ নির্যাতন ও সহিংসতার অবসান একান্তই জরুরি। নীরব সংস্কৃতির সভ্য সেজে পরিবারের বা প্রতিবেশীদের এই যে নিশ্চুপ আচরণ, একে আমরা সমর্থন করি না। এ ধরনের সমস্যা পাশ কাটিয়ে যাওয়া আমাদের অনুচিত। একজন দায়িত্বশীল নাগরিকের যেমন কর্তব্য এই অন্যায়ের বিরোধিতা করা (শারীরিক নির্যাতন কোনো অপরাধেরই শাস্তি বা সংশোধনের উপায় বলে বিবেচিত হতে পারে না), তেমনি দায়িত্বশীল চিকিৎসকের উচিত সৎসাহসের সঙ্গে সময়মতো নির্যাতিতকে পরীক্ষা করে সঠিক রিপোর্ট পেশ, আইনশৃঙ্খলায় নিয়োজিত ও বিচার বিভাগীয় লোকের উচিত সততা, সদিচ্ছা ও সহমর্মিতার সঙ্গে প্রতিটি ঘটনার সুষ্ঠু তদন্ত ও অপরাধীর উপযুক্ত শাস্তিপ্রদান। তদন্তে অপরাধ প্রমাণিত হবার পর অপরাধী অসুস্থ হলে তার চিকিৎসা চলবে, অন্যথায় সে জেলে বসবাস করবে। ঘরে বা বাইরে থেকে ক্রমাগত নারী-নির্যাতনে অংশগ্রহণ করার সুযোগ তাকে দেওয়া যায় না—–দেওয়াটা গুরুতর অপরাধ। আমাদের নীরব থাকার দিন শেষ হয়ে এসেছে। নারীর প্রতি সহিংসতা এখন আমার-আপনার সকলের সমস্যা।
কয়েক বছর আগে এক আমেরিকান নৃতাত্ত্বিকের গবেষণার তথ্য পড়েছিলাম এক জার্নালে। তিনি যুক্তরাষ্ট্রে বিবাহ বিচ্ছেদের প্রকৃতি, প্রকোপ ও কারণ নির্ণয় করতে গিয়ে আনুষঙ্গিক আরো কিছু তথ্য উদ্ঘাটন করেছিলেন যা কেবল এই দেশের জন্যেই প্রযোজ্য নয়— যার আবেদন সর্বজনীন। মানবজাতির শরীর, তার গঠন, প্রকৃতি এবং পরিচর্যা সম্বন্ধেও বেশ কিছু নতুন তথ্য জানা গিয়েছিল সেই নিবন্ধে।
এই নৃতাত্ত্বিক লক্ষ করেছেন যে, বিবাহিত দম্পতির মধ্যে বিচ্ছেদের হার সবচেয়ে বেশি যাদের সাত বছরের অধিককাল হলো বিয়ে হয়েছে অথচ সন্তান হয় নি। তিনি আরো দেখলেন, যেসব দম্পতির প্রথম সন্তানের বয়স ছয় বা সাত পেরিয়ে যাবার পরও দ্বিতীয় সন্তানের জন্ম হয় নি, তাদের মধ্যেও বিচ্ছেদের হার বেশি। অথচ পাঁচ বছরের মধ্যে যাদের দ্বিতীয় সন্তান জন্মেছে, তাদের বিয়ে ভেঙেছে খুব কম। অনুসন্ধান করতে গিয়ে প্রথমেই যেটা সাধারণভাবে মনে আসে, তা হলো সন্তান হয়তো একটি সেতুবন্ধন হিসেবে কাজ করে। দু জনের সম্মিলিত সৃষ্টি এই সন্তান হয়তো তাদের পারস্পরিক সম্পর্ক উন্নত ও সুখকর করতে সাহায্য করে। কিন্তু এই নৃতাত্ত্বিকের মতে ব্যাপারটা অত সহজ নয়। সন্তান পিতামাতার সম্পর্কে এক ধরনের সেতুবন্ধন সৃষ্টি করে সন্দেহ নেই। কিন্তু সেটাই শেষ কথা নয়। আসল কথা হলো, জন্মের পর মানবশিশুর লালন-পালন ও পরিচর্যার প্রয়োজন হয় জীবজগতের অন্যান্য প্রাণীর তুলনায় অনেক বেশি। উদাহরণস্বরূপ এই গবেষক উল্লেখ করেছেন, একজন ষাট কেজি ওজনের মায়ের নবজাত সন্তানের ওজন হয় গড়ে মাত্র আড়াই থেকে সাড়ে চার কেজি। অর্থাৎ মানবশিশু তুলনামূলকভাবে আকৃতিতে অত্যন্ত ছোট ও কাঠামোগতভাবে বেশ নাজুক হয়ে জন্মায়। ফলে গরু, ছাগল, বাঘ বা কুকুরের বাচ্চারা জন্মের কয়েক মিনিট থেকে কয়েক ঘণ্টার মধ্যেই যেমন হেঁটে-চলে বেড়াতে পারে ও খেতে পারে, মানবশিশুর লাগে বেশ কয়েক বছর সেই অবস্থায় পৌঁছাতে। আর তাই জন্মের প্রাথমিক বছরগুলোতে তাদের পরিচর্যায় এতটাই ব্যস্ত থাকতে হয় পিতামাতাকে যে, নিজেদের জীবনের সমস্যাবলি মাথাচাড়া দিয়ে উঠতে পারে না তখন। মোট কথা, প্রকৃতিগতভাবেই মানবশিশু বেশি পরমুখাপেক্ষী ও নির্ভরশীল। এর বৈজ্ঞানিক ব্যাখ্যা দিতে গিয়ে গবেষক বলেছিলেন, যখন থেকে বিবর্তনের মাধ্যমে চার হাত-পায়ে হামাগুড়ি দিয়ে চলার বদলে দুই পায়ে ভর করে লম্বা হয়ে চলতে শিখল মানুষ তখন থেকেই হয়তো এই পরিবর্তনের সূচনা। কেননা সোজা হয়ে চলার জন্যে জরায়ুর আয়তন কমে গেছে মানুষের, যার ফলে তাদের গর্ভজাত সন্তানের ওজনও হয় অন্য জীবজন্তুর অনুপাতে তুলনামূলকভাবে কম। এ গবেষকের নামটাও আজ আর আমার মনে পড়ে না। তবে তাঁর এই থিয়োরির যথার্থতা কেউ চ্যালেঞ্জ করেছিল অথবা ভুল প্রমাণিত হয়েছিল বলে শুনি নি। সেই যাই হোক, একটা কথা এই তথ্য থেকে পরিষ্কার, যে ব্যাপারে কারো দ্বিমত থাকবে বলে মনে হয় না, তা হলো মানবশিশুর প্রতিপালন ও পরিচর্যার প্রয়োজন জীবজগতে অন্যান্য পশুপাখির চাইতে অনেক বেশি— এর সবটাই সামাজিকভাবে আরোপিত বা অর্জিত জ্ঞান নয়, বাস্তব ও প্রাকৃতিক সত্য। কিন্তু কেবল এটুকু সত্যকে ভিত্তি করে যুগে যুগে দেশে দেশে প্রচুর কিংবদন্তি, প্রচুর কল্পকাহিনী, প্রচুর অপব্যাখ্যার সৃষ্টি হয়েছে। সমাজে এ কথা জোরেশোরে বোঝানো হয়েছে যে সন্তান পালনের দায়িত্ব একমাত্র মায়ের। এ ছাড়া প্রজনন-প্রক্রিয়া অব্যাহত রাখাই নারীর সর্বপ্রধান ও সর্বপ্রথম কাজ। অর্থাৎ নারীর সবচেয়ে বড় কর্তব্য সন্তান ধারণ, প্রসব ও লালন-পালন। স্বীকার করি, এখন পর্যন্ত সন্তান ধারণ ও প্রসব কেবল মেয়েদের দ্বারাই সম্ভব। “এখন পর্যন্ত” ঐ কথাটা বললাম এ জন্যে যে, নব্য প্রজনন-প্রযুক্তির সাহায্যে টেস্ট টিউবে ডিম্বাণু ও শুক্রাণুর মিলনে সৃষ্ট ভ্রূণকে ষাটোর্ধ্ব মহিলাদের জরায়ুতে স্থাপন করে যেমন সন্তানের জন্ম সম্ভব হচ্ছে, একই পদ্ধতিতে কোনো একদিন পুরুষের পক্ষেও সন্তান ধারণ সম্ভব হতে পারে। আমি অন্তত তাত্ত্বিক দৃষ্টিকোণ থেকে বিজ্ঞানসম্মত এ সম্ভাবনা সম্পূর্ণ নাকচ করে দিতে পারি না। এর জন্যে যা প্রয়োজন পুরুষের, তা হলো জরায়ুর মতো মাংসল, মজবুত ও ইলাস্টিক একটি অঙ্গ, বাইরে থেকে দেওয়া মেয়েলি হরমোন ও সিজারিয়ান অপারেশন। হরমোন অবশ্য পূর্বকথিত মাতা-হতে-ইচ্ছুক সেই ষাটোর্ধ্ব মহিলাদেরও সরবরাহ করতে হয়। কেননা তারা রজস্বলা নয় এবং তাদের ডিম্বাশয়ে যথেষ্ট পরিমাণে এই হরমোন তৈরি করতে পারে না। এইসব মায়েদের অধিকাংশই সিজারিয়ান পদ্ধতিতে সন্তানের জন্ম দেয়।
যেহেতু এ দুটি গুরুদায়িত্ব সন্তান ধারণ ও সন্তান প্রসব—–সম্পূর্ণভাবে পালন করছে মেয়েরা, সুষম ও ন্যায্য শ্রম তথা দায়িত্ব বণ্টনের কথা চিন্তা করলে এবং সভ্যতার স্বার্থে বাকি দায়িত্বটা (অর্থাৎ সন্তান লালন করা) এককভাবে ছেলেদেরই ঘাড়ে নেওয়া উচিত। কিন্তু কার্যত পুরুষরা এ দায়িত্ব ভাগাভাগি করে নিতেও নারাজ। সন্তান পরিচর্যার ব্যাপারটা একমাত্র মেয়েদেরই কর্তব্য, এ বিশ্বাস বা মূল্যবোধ যে সম্পূর্ণটাই সামাজিকভাবে অর্জিত ও আরোপিত এবং এর যে প্রাকৃতিক কোনো ব্যাখ্যা নেই বা বিজ্ঞানসম্মত যুক্তি নেই এ কথা কেউ তলিয়ে দেখে না বা ভাবে না। সন্তান প্রতিপালনের একেবারে প্রাথমিক দিকে মায়ের একটি বিশেষ ভূমিকা অবশ্যই রয়েছে— আর তা হলো বুকের দুধ পরিবেশন, যা পিতার পক্ষে করা সম্ভব নয়। এই একটি মাত্র ব্যাপার ছাড়া সন্তান লালন-পালনে পিতামাতার দায়িত্ব বা ভূমিকায় কোনো পার্থক্য নেই, থাকা উচিত নয়। এটা সর্বজনবিদিত ও বিজ্ঞানশাস্ত্রমতে স্বীকৃত যে, মায়ের দুধের বিকল্প নেই। শিশুর স্বাস্থ্য ও রোগ-প্রতিরোধ এবং খরচের কথা চিন্তা করলে মায়ের দুধই সবচেয়ে উত্তম খাবার। বিশেষ করে প্রসবের অব্যবহিত পরে এ দুধের প্রয়োজনীয়তা সবচেয়ে বেশি। কিন্তু প্রশ্ন হলো—কতদিন বুকের দুধ খাওয়াতে হবে, খাওয়ানো উচিত? উত্তর হলো—যতদিন সম্ভব ততদিনই—সেটা কয়েক সপ্তাহ থেকে দু বছর পর্যন্ত হতে পারে। সে সময়টা নির্ভর করবে অনেকগুলো বিষয়ের ওপর, যার সম্মিলিত যোগফলই মায়ের জীবন। সন্তান অবশ্যই মায়ের সবচেয়ে প্রিয় ধন, সবার চেয়ে আপন। কিন্তু সন্তানের বাইরেও তার একটা জীবন রয়েছে যা অস্বীকার বা অগ্রাহ্য করার মতো সামান্য নাও হতে পারে সকল মায়ের জন্যে। সবচেয়ে বড় কথা, মানুষের একটাই তো জীবন। আত্মত্যাগ, স্বার্থহীনতা, উদারতা সবই খুব ভালো ও প্রশংসনীয় মানবিক গুণ— বিশেষ করে তা যখন সন্তানের ব্যাপারে প্রযোজ্য হয়। কিন্তু সন্তানের জন্যে নিজের পেশা, সুখ, পছন্দ, বিনোদন, সুকুমারবৃত্তির চর্চা সবকিছু বিসর্জন দিয়ে কোনো নারী যদি সুখী হতে না পারে, পরিতৃপ্তি না পায়, তার সে প্রতিক্রিয়াকে কি অস্বাভাবিক বলে গণ্য করা হবে? সমাজ ও পরিবারের চাপে আদর্শ মা সাজার আশায় এ ধরনের আত্মাহুতি দিয়ে কত সহস্ৰ মা যে নীরবে কেঁদে চলেছে, তাদের চোখের জল মুছিয়ে দেবে কে? সন্তান, স্বামী, না সমাজ? না, কেউ নয়। মায়ের স্বার্থত্যাগ ও যাবতীয় জাগতিক ভোগবিলাস পরিহার মানেই যে সন্তানের শুদ্ধি বা সাফল্যের নিশ্চয়তা নয়, এ কথাটাও কেউ বুঝতে চায় না। সবচেয়ে বড় কথা, পুত্রকন্যা সাবালক হয়ে তাকে ছেড়ে চলে যাবার পরও মাকে হয়তো বেশ কিছুকাল বেঁচে থাকতে হয়। তখন পরিপূর্ণভাবে সন্তানে নিবেদিতপ্রাণ মায়েরা, যারা স্বামীর সঙ্গে বয়সের স্বাভাবিক পার্থক্যজনিত কারণে ততদিনে অনেকেই হয়তো বিধবা, কেমন করে বাকি জীবনটা অর্থবহ করে তুলবে—সেটা বিবেচনায় আনা উচিত। আর তাই, কত দিন সন্তানকে দুগ্ধদান করা হবে, কত দিন কাজ থেকে অবসর নিতে হবে, এ ব্যাপারটায় প্রতিটি মা ও পরিবারকে নিজস্ব চাওয়া-পাওয়া, সুবিধে-অসুবিধে এবং সর্বোপরি সন্তানের মঙ্গল ও নিরাপত্তা চিন্তা করে একটি সামগ্রিক সিদ্ধান্তে আসতে হবে এবং তা কার্যকর করতে হবে। কোনো একটি বিশেষ সিদ্ধান্ত বা পদ্ধতি সকলের জন্যে গ্রহণীয়, মঙ্গলকর বা চূড়ান্ত মানদণ্ড বলে ধরে নেওয়া ঠিক নয়। সেটা যারা করে, তাদের পক্ষেই বিনা দ্বিধায় চাকরিজীবী মায়েদের “খারাপ” বা “ব্যর্থ” মা বলে অভিহিত করা সম্ভব।
বস্তুত সন্তান প্রতিপালনের গোটা দায়িত্ব কেবল পিতা অথবা কেবল মাতার হতে পারে না। এটা একটা যৌথ দায়িত্ব। তবে প্রয়োজনে দু জনের যে কেউ সে দায়িত্ব গ্রহণ করতে ও যথাযথভাবে পালন করতে সক্ষম। জন্মের আগে পিতার মৃত্যু ঘটেছে কত জনের, তারা সকলেই ভেসে যায় নি। আমরা ওইসব উপজাতীয়দের কথা শুনেছি, যাদের একদল সন্তানদের জন্মের পর মাকে মেরে ফেলত — অন্যদল মেরে ফেলত বাপদের। সন্তানদের বড় করতে কোনো দলেই বিঘ্ন ঘটে নি, কেননা উভয় ক্ষেত্রেই সমাজ তাদের রক্ষণাবেক্ষণ করেছে। সে যাই হোক, মোট কথা, আদর্শ পরিবারে পিতামাতার উভয়েই বিদ্যমান থাকবে, তারা দু জন মিলেমিশেই সন্তান প্রতিপালন করবে। সে অবস্থায় সন্তান ভূমিষ্ঠ হবার পর শুধু মায়ের নয়, পিতারও যথেষ্ট সময় দেওয়া উচিত। শিশুর দেখাশোনার জন্যে তো বটেই, প্রসূতির যত্নের জন্যেও। সন্তান ধারণ ও প্রসবের মতো দীর্ঘ কষ্টকর ও জটিল প্রক্রিয়া একটি মেয়ের শরীরের ওপর দিয়ে যে পরিমাণ তুফান বইয়ে দিয়ে যায়, তারপর তারও প্রয়োজন হয় খানিকটা নিরবচ্ছিন্ন বিশ্রাম—খানিকটা আয়েশের। অথচ শিশুর পরিচর্যা পুরোপুরি মায়ের ওপর ন্যস্ত বলে সে নিজের দিকে, ইচ্ছে থাকা সত্ত্বেও, নজর দিতে পারে না। সুইডেনের মতো দেশে মা-বাবা দু জনেই সন্তান জন্মের পর বাধ্যতামূলক ছুটি ভোগ করে। অবশ্য সেসব দেশে জন্মের হার এত কম যে, সন্তানের জন্মের ব্যাপারে সরকারের তরফ থেকে অনুপ্রেরণা ও আর্থিক সাহায্য দেওয়া হয়। উল্টোদিকে আমেরিকার মতো দেশে অধিকাংশ প্রতিষ্ঠানে এই কিছুকাল আগে পর্যন্তও বেতনসমেত কোনো ম্যাটার্নিটি লিভ ছিল না। আমার মনে আছে ওই দেশে আমার দুই সন্তানের জন্মের সময় আমি কেবল আমার অর্জিত ছুটি নিতে পেরেছিলাম। “সিক লিভ”ও নেওয়া যায় নি কেননা জন্মদান একটি স্বাভাবিক ও সুস্থ প্রক্রিয়া——অসুস্থতা নয়। শুনেছি “সিক লিভ” ব্যবহার করার জন্য কেউ কেউ নানান কলাকৌশল অবলম্বন করে। ডাক্তারদের কাছ থেকে এই মর্মে সার্টিফিকেট আদায় করে নেয় যে, কোনো বিশেষ জটিলতার কারণে তাদের পক্ষে এই অবস্থায় চাকরি করা ঝুঁকিপূর্ণ। অবশ্য সন্তান জন্ম দেবার জন্যে সাধারণত আজকাল কিছুদিন বেতন-ছাড়া ছুটি পাওয়া যায়। তবে তা দীর্ঘায়িত করতে গেলে চাকরি হারাবার সম্ভাবনাও থাকে যথেষ্ট। এখন কথা হলো, সন্তান প্রতিপালনের জন্যে যদি মাকে চাকরি হারাতে হয় অথবা মায়ের যদি এমন জীবিকা হয় যা থেকে দীর্ঘদিন অবসর গ্রহণ করলে কাজে ফিরে যাওয়া অসম্ভব, সেক্ষেত্রে তার করণীয় কী হবে? উত্তরটা কারো কারো কাছে সহজ হলেও অনেকের কাছে নয়। যাঁরা মনে করেন মায়েদের বা মেয়েদের প্রধান এবং একমাত্র দায়িত্ব সন্তান লালন-পালন, তাঁরা অবশ্যই বলবেন— চাকরি ছেড়ে দিয়ে সন্তান বড় করা উচিত। তাঁরা আরো বলবেন, চাকরিই যদি করবে, তবে মা হলে কেন? ভাবখানা এমন যেন মা হবার জন্যে সে একাই দায়ী ছিল। এই প্রসঙ্গে মনে পড়ে রাস্তায় বাচ্চা কোলে কোনো ভিখারিনী (বিশেষ করে যদি অল্পবয়সী হয়) সাহায্য চাইতে এলে অনেক পথচারী এ ধরনের অশ্লীল ও কটু মন্তব্য করেন। তাঁদের উক্তি বা চিন্তার পেছনে কি এই ধারণা কাজ করে যে, এই শিশুটির জন্মের জন্যে অথবা কেবলমাত্র নিজের শারীরিক আনন্দের জন্যে মেয়েটি হাতে পায়ে ধরে কাকুতিমিনতি করেছিল কোনো পুরুষ সঙ্গীর কাছে? মনুষ্যজাতির যৌন আচরণ ও মানজন্মের আসল রহস্য তো কারো অজানা নয়। তবু শিক্ষিত লোকেরা পর্যন্ত এ ধরনের অমানবিক ও অযৌক্তিক মন্তব্য কেমন করে করেন অনায়াসে! এসব উক্তি যে কী রকম অবিবেচনাপ্রসূত ও নিষ্ঠুর, তা তাঁরা একবারও ভেবে দেখেন না। কেবলমাত্র মাতৃত্বের কারণে প্রবল প্রতিযোগিতালব্ধ উচ্চশিক্ষা ও ট্রেনিং বিন্দুমাত্র কাজে না লাগিয়ে মেয়েরা সন্তানের বা সংসারের উপকার কতটা করছেন বলা মুশকিল। কিন্তু বৃহত্তর অর্থনৈতিক ও শ্রমশক্তির উন্নয়ন ও দেশের সম্পদের সদ্ব্যবহারের কথা ভাবলে তাদের এ সিদ্ধান্ত যে বিশাল এক জাতীয় অপচয় এ কথা অস্বীকার করা যায় না।
সন্তানের পরিচর্যা ও লালন-পালন মায়ের দায়িত্ব এবং এই কাজে সে যথেষ্ট আনন্দ পায় এটা সত্য। আবার আত্মপ্রত্যয় ও স্বাবলম্বিতার জন্যে, তার ব্যক্তিসত্তার সাফল্য ও পরিপূর্ণতার জন্যে, তার চাকরিরও প্রয়োজন। এর সুষ্ঠু সমাধান কী করে সম্ভব? সম্ভব এভাবে যে, জন্মের পর প্রথম কয়েক সপ্তাহ মা সন্তানকে বুকের দুধ খাওয়াবে (যেহেতু গুণগতভাবে এ দুধের সঙ্গে অন্য কোনো খাদ্যের তুলনা হয় না), তার যত্নাদি করবে, নিজেকে সুস্থ করে তুলবে। সেটুকু সময়ের জন্যে সে কাজ থেকে অবসর নেবে। তারপর যদি তাকে কাজে ফিরে যেতে হয়, সে ফিরে যাবে শিশুর পরিচর্যার বিকল্প ব্যবস্থা করে, যার একটা বড় অংশ তার স্বামীকেই বহন করতে হবে। উচ্চবিত্ত বা মধ্যবিত্ত পরিবারে যাদের ঘরে রেফ্রিজারেটর রয়েছে, তারা পাম্প করে বুকের দুধ রেখে যেতে পারেন বোতলে তাদের অনুপস্থিতিতে শিশুদের খাওয়াবার জন্যে। কিছু কিছু কর্মক্ষেত্রে মায়ের পক্ষে কাজের মাঝখানে এসেও সন্তানকে অন্তত এক বা দু-বার খাইয়ে যাওয়া সম্ভব হয়। পশ্চিমা দেশগুলোর বহু কোম্পানি ও প্রতিষ্ঠানে এ ধরনের ব্যবস্থা রয়েছে। কোনো কোনো মায়ের শরীরে শিশুর চাহিদার তুলনায় অতিরিক্ত দুধের সৃষ্টি হয়। অনেককে শারীরিক স্বস্তি ও সুস্থতার জন্যে এই বাড়তি দুধ স্তন থেকে চেষ্টা করে বের করে ফেলে দিতে হয়। সোভিয়েত ইউনিয়নে হাসপাতাল ও অন্যান্য ক্লিনিকগুলোতে সেই বাড়তি দুধ সংগ্রহ ও একত্রিত করে বিনামূল্যে বিতরণ করা হত সেইসব শিশুদের মধ্যে যাদের মায়েরা পেশাগত বা অসুস্থতার কারণে স্তন্যদান করতে অসমর্থ অথবা যেসব শিশুর মায়েদের বক্ষনিঃসৃত দুধের পরিমাণ সন্তানের প্রয়োজনের তুলনায় অপ্রতুল।
স্বাস্থ্যসম্মতভাবে সংগৃহীত ও সংরক্ষিত মায়েদের দুধ অনুরূপভাবে বিতরণের ব্যবস্থা আমাদের দেশেও চালু করা যেতে পারে। পাশ্চাত্যের অনেক দেশে চাকরিজীবী মায়েদের জন্যে সেই কোম্পানির ভেতরই নার্সারি রয়ে গেছে—যাতে মা শিশুকে কাছাকাছি রেখে নিশ্চিন্তে কাজ করতে পারে। এ ছাড়া কাজের ফাঁকে ফাঁকে শিশুকে দেখে আসতে ও খাওয়াতে পারে। কোম্পানির ভেতর নার্সারি খোলার এই ধারণাটি যখন প্রথম বিবেচনা করা হচ্ছিল, তখন অনেক শিল্পপতির মনে হয়েছিল এতে করে হয়তো মায়েরা কাজে মনোযোগ দিতে পারবে না, সন্তানের কাছেই মন পড়ে থাকবে তাদের। কিন্তু পরবর্তীকালে দেখা গেছে, যেসব কোম্পানিতে নার্সারি রয়েছে, সেখানে মায়েদের অনুপস্থিতির হার অনেক কম, তাদের কাজে পারদর্শিতা ও মনোযোগও অনেক বেশি। কয়েক বছর আগে গণস্বাস্থ্য কেন্দ্রেও এ ধরনের একটি নার্সারি খোলার কথা শুনেছিলাম। এ ছাড়া বাংলাদেশের অন্য কোনো প্রতিষ্ঠানে অনুরূপ ব্যবস্থা রয়েছে বলে শুনি নি। আমাদের দেশে পশ্চিমা দেশের অনুকরণে কত কিছুই তো করছে আজকাল। অথচ নার্সারির ব্যাপারে এখনো প্রাগৈতিহাসিক চিন্তায় ডুবে আছে সকলে। ভাবখানা এমন—যেন মা ছাড়া সন্তান প্রতিপালন মানেই সন্তানের বারোটা বেজে যাওয়া। ব্যাপারটা যে সর্বাংশে সত্য নয়, তার প্রমাণ মেলে একটু ভাবলেই যে, জগতের বহু জ্ঞানী-গুণী ব্যক্তির মাতৃবিয়োগ ঘটেছে শৈশবে। আমাদের আশেপাশে পরিচিতদের মধ্যে তাকালেও সেটা বুঝতে পারি আমরা। স্বয়ং রবীন্দ্রনাথ যদিও কৈশোরে মাতৃহারা হয়েছিলেন, শিশুকাল থেকেই তাঁর এবং ঠাকুরবাড়ির অন্যান্য শিশুদের প্রতিপালনের ভার মুখ্যত ছিল বাড়ির অভিজ্ঞ পরিচারক-পরিচারিকার হাতে মায়েদের হাতে নয়। তাদের মানসিক বিকাশ বা উৎকর্ষ সাধন তাতে বাধাপ্ৰাপ্ত হয়েছে এমন কথা কেউ নিশ্চয়ই দাবি করবেন না। কথা হলো, আমাদের যুগ যুগ ধরে গড়ে ওঠা ও লালন করা স্টেরিওটাইপ্ড্ ধারণা বদলাতে হবে। কী করে সন্তান বড় করলে সে মানুষের মতো মানুষ হবে কেউ আগেভাগে তা বলতে পারেন না। পারিবারিক ধারা, পুষ্টি, অনুপ্রেরণা ও তথ্যের সরবরাহ, স্নেহ, স্বস্তি, গৃহ ও পারিবারিক পরিবেশ, বিদ্যালয়, শিক্ষক, বন্ধু, কোনো বিশেষ ব্যক্তিত্ব অথবা ঘটনা ইত্যাদি বহু কিছুর ওপর তার পরিণতি নির্ভর করে। মা জন্মের পর দু বছর পর্যন্ত দুগ্ধ দান না করতে পারলেই সন্তানের স্বাস্থ্য স্থায়ীভাবে খারাপ থাকবে অথবা মায়ের সঙ্গে তার বন্ধন শিথিল হয়ে পড়বে——–—এ কথা যেমন বলা যায় না, তেমনি মায়ের সর্বক্ষণ স্নেহের ছায়ায় থাকলে এবং তার হাতের ভালোটা মন্দটা খেয়ে তার আদর ও শাসনে বড় হলেই সে যে পরিপূর্ণ ও সার্থক মানুষ হয়ে উঠবে এ কথাও জোর দিয়ে বলা যায় না। সন্তান প্রতিপালনের মতো শিশুদের মানসিক গঠন ও বিকাশও জটিল একটি প্রক্রিয়া। এর নির্ধারিত কোনো পথ যেমন বাঁধা নেই, গাণিতিক সূত্রের মতো সহজ-সরল কোনো সমীকরণ আবিষ্কৃতও হয় নি। অনেককে এ কথা বলতে শুনেছি যে, মাতাপিতার বিচ্ছেদ ঘটলে সন্তান কোনোমতেই সুস্থ ও সার্থক মানুষে পরিণত হতে পারে না। এমন বদ্ধমূল ধারণায় বিশ্বাস স্থাপন একান্তই অযৌক্তিক। স্বাভাবিক ও বাহিত প্রক্রিয়ায় সন্তানের গঠন ও বিকাশে অবশ্যই মা-বাবা দু জনেরই প্রয়োজন আছে। কিন্তু আধুনিক জীবনের নানা জটিলতা ও আবর্তে এমন পরিস্থিতির যদি উদ্ভব হয়ই, যখন দুটি প্রাপ্তবয়স্ক মানুষের একত্রে থাকা প্রায় অসম্ভব হয়ে পড়েছে, সেখানে এক ঘরের ভেতর প্রতিনিয়ত ঝগড়া, দ্বন্দ্ব, অশান্তিতে থেকে যে-পরিবেশ তারা সন্তানকে দিতে পারবে, তার চাইতে ঢের বেশি সুস্থ ও স্বাভাবিক জীবন হয়তো তারা সন্তানকে দিতে পারে বিচ্ছেদ মেনে নিয়ে এককভাবে বা নতুন জীবনসঙ্গীর সঙ্গে শান্তিময় পরিবেশে সন্তানকে বড় করলে। অবশ্য সেক্ষেত্রেও সন্তানের সামনে পিতামাতার পরস্পরের সম্পর্কে কূটক্তি করা চলবে না। জীবনের স্বাভাবিক পরিণতি হিসেবে এ পরিস্থিতি মেনে নেবার পরামর্শই দিতে হবে সন্তানকে। সেইসঙ্গে আলাদা আলাদাভাবে যাতে দু জনের স্নেহই ভোগ করতে পারে শিশুটি, তার উপযুক্ত ব্যবস্থাও করতে হবে। সবচেয়ে বড় কথা, শিশুরা যতটা নাজুক, যতটা স্থায়ীভাবে পরিবেশ বা পরিস্থিতির শিকার বলে আমরা মনে করি, তারা ততটা নয়। আমাদের ধারণার চাইতে অনেক বেশি শক্ত ও সহনশীল তারা। বিশেষ করে সাময়িক ঝড়ঝাপ্টা ও বাধা ডিঙিয়ে আবার পুনর্জীবিত হয়ে উঠতে শিশুদের জুড়ি নেই।
গৃহিণী-মাতা ও কর্মজীবী-মাতার মধ্যে সন্তানের কল্যাণের কথা চিন্তা করলে সর্বাংশেই একজন ভালো এবং আরেকজন মন্দ এ কথা বলা যায় না। যাঁরা সার্বক্ষণিক গৃহিণী, বাইরের কাজ করেন না বা করতে চান না, ঘর ও বাইরে এই জটিল দ্বন্দ্বের সম্মুখীন হতে হয় না তাঁদের। সংসারে কাজের বিভাজনে স্বামী সেখানে বাইরে যান, উপার্জন করে ঘরে আনেন। স্ত্রী ঘর-সংসার দেখেন, সন্তান ধারণ ও প্রতিপালন করেন। স্বেচ্ছায় যে-স্ত্রী এ ব্যবস্থা গ্রহণ করেছেন বা মেনে নিয়েছেন তিনি সমাজের দাবি পূরণ করেছেন। ফলে তাঁর মাতৃত্বের বিশুদ্ধতায় কেউ সন্দিহান নয়। আসলেই গৃহিণী মায়েরা এক অর্থে সৌভাগ্যবতী কেননা সন্তানকে বেশি সময় তাঁরা দিতে পারেন, নিজের হাতে তাদের খাওয়াতে পারেন, যত্ন করার সময়ও পান বেশি। কিন্তু কর্মজীবী মায়েরা অনেকে এ ঘাটতি পুষিয়ে দেন সন্তানের স্বাস্থ্য, পুষ্টি ও নিরাপত্তার ব্যাপারটায় যাতে অবহেলা না হয় তার যথাযথ ব্যবস্থা করে, তার মানসিক গঠনের জন্যে বাইরের নানান অভিজ্ঞতা ও তথ্য দিয়ে তাকে অনুপ্রাণিত ও সমৃদ্ধ করে। সবচেয়ে বড় কথা, মা হিসেবে সময়ের পরিমাণের চাইতে সময়ের মানগত দিকটার গুরুত্ব বেশি। কোনো মা সারাক্ষণ ঘরে থাকা সত্ত্বেও সন্তানের দিকে তেমন নজর নাও দিতে পারেন। যদি কোনো মা সর্বদা ঘরকন্না ও শিশুর আবদারে হাঁফ ছাড়ার সুযোগ না পেয়ে ক্লান্তিতে ও একঘেয়েমিতে শরীর টেনে বেড়ান, তাঁর পক্ষে সন্তানের সঙ্গে নিবিষ্ট সময়দান বা ফুর্তির আয়োজন করা সম্ভব নাও হতে পারে। অন্যদিকে যে মায়েরা সারাদিন পর কাজ থেকে ঘরে ফেরেন, তাঁদের অনেকেই, যেটুকু জাগ্রত সময় হাতে পান সন্তানের সঙ্গে সেটুকু সারাদিনের হয়ে ভরিয়ে দেবার চেষ্টা করেন। এই সময়টুকুতে যে একনিষ্ঠতা ও গভীরতা তাঁরা দান করেন শিশুকে, সার্বক্ষণিক সন্তান প্রতিপালনের দায়িত্ব গ্রহণ করতে হলে তা হয়তো সম্ভব নাও হতে পারত অনেকের জন্যে। সারাদিন সন্তানকে ফেলে কাজে যাবার অপরাধবোধ থেকেও সন্ধ্যায় ঘরে ফিরে সন্তানের প্রতি কিছুটা অতিরিক্ত নজর দেন কর্মজীবী মায়েরা। তবে সতর্ক হতে হবে যাতে এ অপরাধবোধ তেমন পর্যায়ে চলে না যায় যা অনেক কর্মজীবী মায়েদের দুরবস্থা বা অপবাদের জন্যে বিশেষভাবে দায়ী। সমাজ-স্বীকৃত ও আরোপিত দায়িত্ব অগ্রাহ্য করে শিশুকে রেখে কাজে যাবার গ্লানি ও অপরাধবোধ থেকে অনেক মা সন্তানের যাবতীয় বাড়াবাড়ি আবদার ও জাগতিক চাহিদা বিনা শর্তে মেনে নেন। পেশাগত কারণে তাঁর অনুপস্থিতি যে ক্ষতি করে না, অপরাধজনিত এই বাড়তি উপহার অথবা প্রশ্রয় প্রদান সন্তানের মানসিক গঠন ও বিকাশলাভে সেই ক্ষতি করে। অতএব এই অপরাধবোধ জয় করতে হবে। নিজেকে বোঝাতে হবে যে বাইরে কাজ করতে গিয়ে সন্তানের প্রতি অবিচার তিনি করছেন না। সন্তানের কাছে তিনি আদর্শ দৃষ্টান্ত— অপরাধী নন। অনেক মাকে দেখা যায় আকস্মিক প্রাকৃতিক দুর্যোগ, স্বামীর বেকারত্ব, অসুস্থতা অথবা মৃত্যুতে হঠাৎ করে কোনো প্রস্তুতি ছাড়াই সংসারের অর্থনৈতিক দায়িত্ব কাঁধে নিতে। একইভাবে অনেক পিতাও অসময়ে স্ত্রীর মৃত্যুতে বাধ্য হয়ে সন্তান পালনের দায়িত্ব গ্রহণ করেন। তাদের প্রাত্যহিক কাজের বিভাজন এত স্পষ্ট না হলে এবং দু জনেই সব কাজ আগে থেকেই ভাগাভাগি করে নিলে আকস্মিক পরিস্থিতিতে সন্তানদের জীবন ওলটপালট হয়ে যায় না। মনে পড়ে আমাদের এক তরুণ বন্ধু, যিনি একাধারে গল্পকার ও প্রকাশক, একদিন বলছিলেন চাকরিজীবী মায়েদের প্রতি সন্তানরা এতটাই বিমুখ হবে যে, মায়েদের মৃত্যুশিয়রে বসে থাকা দূরে থাক তাঁদের মৃত্যুসংবাদ সময়মতো নেবারও প্রয়োজন বোধ করবে না তারা। কিন্তু কার্যত দেখা যায়, পেশাজীবী বা কর্মজীবী মায়ের প্রতি বিরাগের পরিবর্তে তাঁদের নিয়ে অধিকাংশ সন্তানদের গর্বের অন্ত নেই। সমাজ বা পরিবার যাই বোঝাতে চাক তাদের, একটু বড় হলে নিজস্বভাবে চিন্তা করতে শিখলেই তারা গোটা ব্যাপারটা বুঝে ফেলে এবং মায়ের সহযোগী শক্তি হিসেবে কাজ করে। মাতা এবং পিতার প্রতি বৈষম্যমূলক আচরণ ও বিকৃত মূল্যবোধের আরেকটা উদাহরণ দিই। নতুন কর্মসংস্থান অথবা বদলির কারণে যদি সন্তান ও স্বামীকে রেখে কোনো মহিলাকে সাময়িকভাবে দূরে যেতে হয়, তৎক্ষণাৎ তিনি নিষ্ঠুর মা এবং দায়িত্ব ও আনুগত্যহীন স্ত্রী হিসেবে সমাজে চিহ্নিত হয়ে যান। অথচ অনুরূপ পরিস্থিতিতে পিতাকে যখন স্ত্রী ও সন্তান রেখে কর্মস্থলে যেতে হয়, পুরোনো-নতুন উভয় স্থানেই তাঁর প্রতি সহানুভূতি ও সংবেদনশীলতায় মুখর হয়ে ওঠে প্রতিবেশী-সহকর্মী, আত্মীয়স্বজন— সকলে। নিষ্ঠুরতা নয়, পরিবারের প্রতি তাঁর দায়িত্বজ্ঞান ও স্বার্থত্যাগই প্রমাণিত হয় তাঁর এই আচরণে।
সবশেষে আরেকটি কথা। মাতাপিতার মধ্যে যদি মায়ের চাকরি বা পেশা বাবার তুলনায় বেশি গুরুত্বপূর্ণ হয় এবং তার পক্ষে সন্তান পালনের জন্যে বেশিদিন ছুটি নেওয়া সম্ভব না হয়, তাহলে মায়ের বদলে বাবাকেই ঘরে বসে সন্তান বড় করতে হবে। কারো কারো কাছে শুনতে অদ্ভুত শোনালেও পশ্চিমা দেশগুলোতে ‘House husband’-এর সংখ্যা দিন দিন বাড়ছে বৈ কমছে না। এতে লজ্জার বা গ্লানির কোনো কারণ নেই। সন্তান যৌথ উদ্যোগে সৃষ্টি এবং তাকে বড় করে তোলা মাতাপিতার মিলিত দায়িত্ব। মাতার পক্ষে এ দায়িত্ব পুরোপুরি গ্রহণ করা সম্ভব না হলে পিতাকে যৌথভাবে এবং কখনো কখনো প্রয়োজনে এককভাবে এ কাজ করে যেতে হবে। “সন্তানের প্রতিপালন মায়ের একক দায়িত্ব”, “শিশুর জন্যে মায়ের দরকার”, “ন মাস গর্ভধারণ এ সেতুর ভিত্তি”, “মায়ের মতো করে সন্তান পালনে কেউ সক্ষম নয়”—ইত্যাদি সকল প্রচলিত বিশ্বাস বা প্রবাদই আরোপিত, এদের কোনো বৈজ্ঞানিক ভিত্তি নেই। একটি মানবসন্তানকে যে-কোনো মানুষ, নারী-পুরুষ নির্বিশেষে, প্রতিপালন করতে সমর্থ। পালিত সন্তানদের বেলায় কালে কালে দেশে দেশান্তরে এই সত্য প্রমাণিত হয়েছে। ন মাস গর্ভে ধারণ না করে, বুকের দুধ না খাইয়েও অনেকেই সার্থক পিতামাতা বলে নিজেদের প্রতিষ্ঠিত করতে সমর্থ হয়েছেন। তাহলে মায়ের অবর্তমানে প্রাকৃতিক পিতাই-বা কেন সে দায়িত্ব নেবে না নিতে পারবে না? যদি ধরে নেওয়া হয় যে তার পৌরুষের ঘাটতি হয়েছে, তা হলে পৌরুষের সংজ্ঞাই পাল্টাতে হবে আমাদের। সন্তান লালন-পালনে পিতার দায়িত্বের অব্যাহতি অথবা সংকোচন এর কোনো সমাধান নয়, হতে পারে না।
জীবজগতে যৌন ও অযৌন এই দুইরকম বংশবৃদ্ধির প্রচলন থাকলেও সৃষ্টির ধারাবাহিকতা বজায় রাখার জন্যে যৌন প্রজননই বেশি দক্ষ ও কার্যকর পদ্ধতি বলে বিবেচিত। যদিও এটা সর্বজনবিদিত যে যৌন প্রজননকে সার্থক করে তোলার জন্যে যে শক্তি, সম্পদ, ধৈর্য ও সময় ব্যয় করা হয়, তাতে এই প্রজনন যথেষ্ট ব্যয়বহুল ব্যাপার। মানুষসহ বৃহত্তর প্রাণীকুলের মধ্যে পুরুষ ও নারীর ভেতর যৌন মিলন ঘটাবার জন্যে যে দীর্ঘ ও জটিল প্রক্রিয়া বিদ্যমান, একজনের সঙ্গে যৌনক্রিড়ায় অংশগ্রহণ করবার জন্যে-সেই বিশেষ একজনের ভেতর নিজের প্রতি আকর্ষণ সৃষ্টি করাবার জন্যে অন্যজনের যে আকুতি বা আর্তি, যে দীর্ঘ প্রতিক্ষা বা বিশেষ লীলাখেলা, তা যেমন সময়সাপেক্ষ ব্যাপার, তেমনি ব্যয়সাধ্য এবং কখনো কখনো ঝুঁকিপূর্ণও বটে। তা সত্ত্বেও যে কারণে যৌন প্রজনন অযৌন বিভাজনের তুলনায় শ্রেষ্ঠতর বলে স্বীকৃত, তা হলো যৌন প্রজননে পুরুষ ও নারীর দুটি ভিন্ন জিনস একত্রে মিলিত হয়ে নতুন প্রাণী সৃষ্টি করে এবং প্রতিটি সৃষ্ট প্রাণই হয় স্বতন্ত্র ও অভিনব। শুধু পরিবার পরিবারে ভিন্নতা নয়, একই মা-বাবার প্রতিটি সন্তানই এক জন থেকে আরেক জন আলাদা। এর ফলে প্রত্যেকটি প্রজন্ম যে ব্যাপক বৈচিত্র্য ও নতুনত্ব লাভ করে, তাতে হঠাৎ প্রাকৃতিক দুর্যোগ, কোনো বিশেষ বা ভয়ঙ্কর রোগবালাই অথবা কোনো বড় ধরনের জলবায়ুর হেরফেরে সম্পূর্ণ প্রজন্ম একসঙ্গে বিনষ্ট বা নির্মূল হয়ে যাবার সম্ভাবনা থাকে না, যে বিনাশ অযৌন বিভাজনে সৃষ্ট অভিন্ন জিনসের প্রাণীদের বেলায় ঘটার সমূহ সম্ভাবনা থাকে। তাছাড়া নারী বা পুরুষ কারো জিনসের কোথাও যদি কোনো ত্রুটি থেকে থাকে, যৌন প্রজননের ফলে অন্যপক্ষের সুস্থ জিনসের সাহায্যে পরবর্তী প্রজন্মে তা সারিয়ে নেয়া বা মেরামত করিয়ে নেয়া সম্ভব। ফলে মা-বাবার একজনের মধ্যে কোনো অসুস্থ বা অস্বাভাবিক জিন্ যদি থাকেও, তবু সন্তান সেটা নাও পেতে পারে যদি মা-বাবার অন্যজনের মধ্যে সেই বিশেষ জিনটি সুস্থ ও সঠিক থেকে থাকে। একইরকমভাবে, কখনো কখনো আবার এক জনের বিশেষ কোনো ভালো জিন অন্যজনের ভালো জিনের সঙ্গে মিলে আরো বেশি ভালো, উন্নততর ও শক্তিশালী জিনের জন্ম দিতে পারে পরবর্তী প্রজন্মে, যা তার বেঁচে থাকার লড়াইয়ে সহায়ক শক্তি হিসেবে কাজ করতে পারে, অথবা বিশেষ কোনো বিষয়ে বা ক্ষেত্রে গুরুত্বপূর্ণ মেধা বা প্রতিভার উন্মেষ ঘটাতে পারে। (অবশ্য এর উল্টোটিও যে একেবারে ঘটে না, তা নয়)।
ফলে সুস্থ ও সবল প্রজন্ম গড়ার ক্ষেত্রে যৌন প্রজনন নিঃসন্দেহে অযৌন বিভাজনের চাইতে শ্রেষ্ঠতর, অপেক্ষাকৃত বেশি শক্তিশালী ও অনেক বেশি দক্ষ প্ৰক্ৰিয়া। এত বেশি টেকসই ও উন্নততর পদ্ধতি বলেই শত ঝামেলা ও প্রতিকূলতা সত্ত্বেও এবং যথেষ্ট সময় সাপেক্ষ ও ব্যয়বহুল হলেও হাজার হাজার বছরের বিবর্তনের মধ্যেও যৌন সংযোগ ও যৌন প্রজনন বহাল তবিয়তে আজো বেঁচে আছে : বেঁচে আছে, নারী পুরুষের আকর্ষণের মূল উপাদান হিসেবে, তাদের পারস্পরিক ভালোবাসা ও আবেগ প্রকাশের বৃহত্তম মাধ্যম হিসেবে, জীবজগতের সবচেয়ে প্রগাঢ় আনন্দ ও তৃপ্তির উৎস হিসেবে।
কিন্তু যৌন প্রজননের ক্ষেত্রে পুরুষ ও নারীর যে ভূমিকা, তাদের যে আগ্রহ বা অগ্রাধিকার অথবা পরবর্তী প্রজন্ম সৃষ্টির ব্যাপারে তাদের নিজস্ব যে ধ্যান-ধারণা বা প্রত্যাশা, তার রকম ও প্রকৃতি কিন্তু সম্পূর্ণ আলাদা। প্রকৃতি থেকে আহরিত কিছু তথ্য থেকে ব্যাপারটা আরো স্পষ্ট করে বলা যায়।
পুরুষ বরাবরই তার নিজস্ব বংশ বৃদ্ধি ও বংশের পবিত্রতা রক্ষায় ব্যস্ত। নারী ব্যস্ত সন্তানের কল্যাণ কামনায়। যেটা করলে বা যেভাবে করলে তার ভবিষ্যৎ সন্তান সুস্থ, শক্তিশালী ও দীর্ঘজীবী হবে, নারী সেটাই করবে। সে নিজের চেয়ে সন্তানের কথা—বর্তমানের চেয়ে ভবিষ্যৎ প্রজন্মের কথা বেশি ভাবে। অর্থাৎ সৃষ্টির রহস্য খুঁজলে আরেকবার নতুন করে প্রমাণিত হবে, পুরুষ স্বার্থপর ও নারী কল্যাণময়ী, নিঃস্বার্থপ্রাণ।
নিচের বিভিন্ন বিজ্ঞান সাময়িকী থেকে সংগৃহীত জীবজগতের কিছু উদাহরণ থেকে ওপরের কথাগুলোর সপক্ষে যুক্তি দাঁড় করানো সম্ভব।
ক. মাছির (কাটা ফলের উপর উড়ন্ত বিশেষ ধরনের মাছি) কথাই ধরা যাক। পুরুষ ও মেয়ে মাছি একবার সঙ্গমে লিপ্ত হবার পর মেয়ে মাছি তার শরীরের গুপ্ত পকেটে প্রায় পাঁচশ’ শুক্রাণু জমা করে রাখতে পারে। যতক্ষণ না মিলনের জন্যে তার নিজস্ব ডিম্বকোষ তৈরি হচ্ছে, সে এই শুক্রাণুগুলো ধরে রাখতে পারে। তবে পরবর্তী সঙ্গমে প্রাপ্ত শুক্রাণু অনায়াসে আগেরগুলোর জায়গা দখল করে নিতে পারে। সেটা পুরুষ মাছি ভালো করেই জানে। আর তাই নিজের জিনস রক্ষা ও তার পবিত্রতা নিশ্চয়তা দান করতে পুরুষ মাছি তার বীর্যের সঙ্গে প্রায় ষাট রকম বিভিন্ন প্রোটিন ঢেলে দেয় মেয়ে মাছির শরীরে। প্রথমত এগুলো তার নিজস্ব বীর্যকণাকে খাদ্য ও শক্তি যোগায় নিষেক-ক্রিয়ার সফলতা নিশ্চিত করার জন্য। দ্বিতীয়ত, এ প্রোটিনগুলো মেয়ে মাছিটির যৌনাকাঙ্ক্ষা দাবিয়ে রাখে যাতে সে অন্য পুরুষের সঙ্গে মিলিত হতে আগ্রহী না হয়। এর মধ্যে কোনো কোনো প্রোটিন আবার বাধ্য করে স্ত্রী মাছিকে খুব অল্প সময়ের মধ্যে পর্যাপ্ত ডিম্বকোষ তৈরি করে ফেলতে যাতে তার শরীরে সংরক্ষিত শুক্রাণুর সঙ্গেই অবাধারিতভাবে তার মিলন ঘটে।
সবচেয়ে ভয়ঙ্কর কথা হলো এই প্রোটিনগুলো অন্য মাছির শুক্রাণুর জন্যে অত্যন্ত ক্ষতিকর। ঠিক বিষের মতো। কিন্তু প্রতিদ্বন্দ্বী পুরুষের শুক্রাণু নিধনের এই যুদ্ধে বেচারা স্ত্রী মাছিটিও সম্পূর্ণ রক্ষা পায় না। কেননা এই বিশেষ ধরনের বিষকর প্রোটিন তার নিজের শরীরেও কিছুটা বিষক্রিয়া ঘটায়। ফলে পরবর্তী প্রজন্মের স্বার্থে, নিজে বেঁচে থাকার তাগিদেও নারী মাছিগুলো এক বা দুই পুরুষের চাইতে বেশি পুরুষের সঙ্গে মিলিত হয় না। একই জিনিস ঘটে এক ধরনের বন্য বেড়ালদের মধ্যেও। সঙ্গমের পর পুরুষ বেড়ালটা সার্বক্ষণিকভাবে পাহারা দিয়ে রাখে স্ত্রী বেড়ালটিকে – যতক্ষণ পর্যন্ত মেয়ে বেড়ালটি যৌনতাড়িত থাকে। এই পাহারা দেবার একটাই উদ্দেশ্য। মেয়ে বেড়ালটি যাতে অন্য কোনো পুরুষ বেড়ালের সাথে মিলিত হতে না পারে এবং তার শুক্রাণু দিয়েই নিশ্চিতভাবে যাতে জন্ম নেয় শিশু বেড়াল। নিজের বংশের প্রবৃদ্ধি নিশ্চিত করার পর সে চলে যায়। তখন অন্য পুরুষ বেড়াল তার সঙ্গিনীর কাছে এলেও সে আর আগের মতো তাড়া করে না।
খ. ব্যাঙ প্রজাতির ভেতর দুই রকম পুরুষ রয়েছে। এক রকম পুরুষ তাদের সঙ্গিনীদের যৌন মিলনে আহ্বান করার জন্য অনুচ্চ ও সংক্ষিপ্ত ডাক দেয়। অন্য পুরুষ ব্যাঙের ডাক হয় অনেক চড়া ও লম্বা। দেখা যায় প্রথম ধরনের পুরুষরা আশপাশ থেকে ক্রমাগত ডাক দিলেও মেয়ে ব্যাঙেরা তাদের আহ্বানে সাড়া না দিয়ে ছুটে যায় দূরের সেই উঁচুলয়ের দীর্ঘস্থায়ী ডাকের দিকেই। প্রথম প্রথম বিজ্ঞানীরা ভেবেছিলেন হয়তো এই শেষোক্ত পুরুষ- ব্যাঙের বাহ্যিক পৌরুষালী চমকই এই আকর্ষণের মূল কারণ। পরে তাঁরা এই দুই রকম পুরুষ ব্যাঙের শুক্রাণু নিয়ে ভিন্ন ভিন্নভাবে ল্যাবরেটরিতে স্ত্রী ব্যাঙের ডিম্বাশয়ের সঙ্গে কৃত্রিমভাবে মিশিয়ে দুই রকম ব্যাঙাচির সৃষ্টি করলেন। দেখা গেল, গড় আয়ু, স্বাস্থ্য ও সৌন্দর্যে অনুচ্চ ও সংক্ষিপ্ত ডাকের ব্যাঙের প্রজন্ম, লম্বা ও উঁচু স্বরে ডাকিয়ে পুরুষ ব্যাঙের প্রজন্মের তুলনায় অনেকটাই পিছিয়ে রয়েছে। এছাড়া সার্থক ও সুস্থ ব্যাঙাচি জন্ম নেবার হারও এই শেষোক্ত দলে অনেক বেশি। ফলে কোনো পুরুষ ব্যাঙের ডাকে নারী ব্যাঙ সাড়া দেবে, তা স্থির করা হয় পরবর্তী প্রজন্মের কল্যাণে ও টিকে থাকার লড়াইয়ে কোন পুরুষ ব্যাঙের শুক্রাণু বেশি কার্যকর ও ফলপ্রসু হবে, তার ওপর।
গ. একই রকমভাবে মাছির মধ্যেও এক প্রজাতি রয়েছে যাদের পুরুষদের চোখ দুটো মুখমণ্ডলে লাগানো থাকে না। দুটি সরু কাঠির ডগায় সেগুলো সামনের দিকে ঝোলে স্প্রিংয়ের মতো। এই কাঠি বা স্টকগুলো কারো কারো ছোট হয়, কারো কারো অনেক লম্বা। দেখা যায় স্ত্রী মাছিগুলো লম্বা স্টকের পুরুষদের প্রতিই বিশেষভাবে আকর্ষিত হয় ও তাদের সঙ্গে মিলিত হতে সর্বদা উন্মুখ হয়ে থাকে। এই বিশেষ প্রজাতির মাছিদের মধ্যে আবার পুরুষদের চাইতে নারীর সংখ্যা অনেক বেশি। অনুসন্ধান করে বিজ্ঞানীরা এক অভিনব তথ্য আবিষ্কার করলেন। এটা তো সর্বজনবিদিত যে পুরুষদের বীর্যে ‘এক্স’ ও ‘ওয়াই’ দুই রকম ক্রোমোজমই থাকে। আর মেয়েদের শরীরে থাকে শুধু ‘এক্স’ ক্রোমোজম। ‘এক্স’-এর সাথে ‘এক্স’ ক্রোমোজমের মিলন ঘটলে কন্যাসন্তান জন্ম নেয়। অন্যদিকে ‘এক্স’-এর সাথে ‘ওয়াই’ মিললে জন্মে ছেলে সন্তান। অর্থাৎ সন্তানের লিঙ্গ নির্ধারণে মায়ের কোনো ভূমিকা নেই। বাবার ক্রোমোজমই সেটা ঘটায়।
এই বিশেষ প্রজাতির পুরুষ মাছিদের বীর্যের ‘এক্স’ ক্রোমোজমগুলো বড়োই স্বার্থপর। তারা ‘ওয়াই’ ক্রোমোজমকে ক্রমাগত আক্রমণ করে পরাস্ত করে দিতে থাকে। ফলে সঙ্গমের পর দেখা যায় বীর্যে খুব কম সংখ্যক ‘ওয়াই’ ক্রোমোজমই রয়েছে অথবা একেবারেই নেই। পরিণতিতে কেবল কন্যা মাছিরই জন্ম হয়। পুরুষ মাছিগুলো এটা করে তার আধিপত্য বিস্তার ও পৌরুষত্ব প্রমাণ করতে। সেইসঙ্গে এই আশা বা আকাঙ্ক্ষাও থাকে যে অল্প পুরুষ থাকলে একা বহু স্ত্রীসঙ্গ উপভোগ করা যাবে। কিন্তু এই স্বার্থপরতার কারণে এ গোটা প্রজাতিই ধ্বংসের মুখে এসে দাঁড়ায় প্রয়োজনীয় সংখ্যক পুরুষ মাছির অভাবে। ভবিষ্যৎ প্রজন্মের ধারাবাহিকতা রক্ষা করতে তাই এগিয়ে আসে স্ত্রী মাছি। লম্বা স্টকের যে পুরুষ মাছিগুলোকে মেয়ে মাছিগুলো বিশেষ পছন্দ করে এগিয়ে যায়, দেখা যায় তাদের বীর্যের ‘ওয়াই ক্রোমোজমগুলো অনেক বেশি শক্তিশালী মজবুত ও সাহসী। ‘স্বার্থপর এক্স’ ক্রোমোজমের আক্রমণ থেকে নিজেদের রক্ষা করার ক্ষমতা রাখে তারা। ফলে মেয়ে মাছিগুলো ‘লং স্টক আইড’ মাছির কাছে শুধু সৌন্দর্যের নেশায় মত্ত হয়ে ছোটে না, পরবর্তী প্রজন্মের নিশ্চয়তা দিতে অর্থাৎ কন্যা মাছির সঙ্গে সঙ্গে পুত্র মাছির জন্মও যাতে সম্ভব হয় সে জন্যই যায়।
ঘ. এটা সকলেরই জানা যে, কোকিলরা অন্য পাখির বাসায় গিয়ে ডিম পেড়ে আসে। আমাদের দেশে যদিও প্রধানত কাকের বাসাতেই ডিম পাড়তে যায় কোকিলরা, জাপানিজ কোকিলরা যায় তিন রকম পাখির বাসায় ডিম ছেড়ে আসতে। কেননা একেক কোকিলা একেক রকম ডিম পাড়ে। পরজীবী এই স্ত্রী পাখিদের অনেক ছলাকলা করতে হয় অন্য পাখিদের চোখ ফাঁকি দিয়ে নিজের সন্তানদের বড়ো করিয়ে নিতে। গড়ন, রঙ ও আকৃতিতে তার ডিম যাতে আলাদা করা না যায় তার জন্যে উপযুক্ত ঘর খুঁজে হন্যে হয়ে বেড়ায় কোকিলরা। কারণ একবার যদি অন্য পাখিগুলো টের পায় এগুলো তার নিজের ডিম নয়, সঙ্গে সঙ্গে ফেলে দেবে মাটিতে। তা দেবার প্রশ্নই আসে না। কোকিলা তাই খুঁজে বেড়ায় এমন এক নীড় যে রকম নীড়ে সে নিজে বড়ো হয়েছিল। পুরুষ কোকিলের কিন্তু কোনো বাছ-বিচার নেই, মাথাব্যথাও নেই। তিন রকম কোকিলার মধ্যে যাকে সামনে পায় তার সঙ্গেই সে মিলিত হতে ব্যগ্র হয়ে পড়ে। একবারও ভেবে দেখে না কোথায় খুঁজে পাবে তার স্ত্রী-সঙ্গী উপযুক্ত ঘর, যেখানে তাদের সন্তান বড়ো হবে। সৌভাগ্যবশত কোকিল প্রজাতির ডিমের রঙ, আকৃতি, গড়ন সবই আসে মায়ের কাছে থেকে। বাবার কোনো ভূমিকা নেই। মা তাই তার প্রজ্ঞা ও বুদ্ধির বলে ঠিক জায়গায় ডিম রেখে আসে। তা না হলে কোকিল বলে সুমিষ্ট কণ্ঠের এই পাখিটিকে বোধহয় আর দেখাই যেত না।
ঙ. স্ত্রী ফুলের সঙ্গে বাতাস, মৌমাছি বা অন্য কোনো পতঙ্গবাহিত সঠিক পুরুষ রেণুর মিলন ঘটলেই ফলের জন্ম হয়। হাওয়া ও কীটপতঙ্গ কত রকম গাছ থেকে কত রকম রেণুই না বয়ে আনে। কেমন করে তাহলে সঠিক মিলন ঘটে? আসলে স্ত্রী ফুলের গায়ে এমন একটি স্বচ্ছ ও সরু পর্দা রয়েছে যা দিয়ে সে সঠিক রেণুকে ঠিক চিনতে পারে। চেনার পর তাকে জাপটে ধরে রাখে সেই পর্দা। বাড়তি ও অনাকাঙ্ক্ষিত রেণুগুলো তখন ঝরে পড়ে শূন্যে। এ বিশেষ দক্ষতার সঙ্গে নির্বাচিত ও সংগৃহীত রেণু সুস্থ ফসলের জন্যে অত্যন্ত জরুরি। কেননা ভুল বা অত্যধিক রেণু জমা হলে কাঙ্ক্ষিত ফল তৈরির প্রক্রিয়ায় ব্যাঘাত ঘটতে পারে।
এমন অসংখ্য উদাহরণ রয়েছে প্রকৃতিতে যা পরিষ্কার প্রমাণ করে দেবে সন্তানের মঙ্গল ও সুস্থ প্রজন্ম তৈরি স্ত্রী জাতির সবচেয়ে বড়ো আকাঙ্ক্ষা। তার একান্ত ব্যক্তিগত আচরণ, পছন্দ-অপছন্দের অনেকটাই সেই চিন্তার চারপাশে ঘোরে। অন্যদিকে পুরুষের প্রধানত দুটি লক্ষ্য। এক. যত বেশি ও যত রকম বৈচিত্র্যপূর্ণ স্ত্রী-সঙ্গ উপভোগ করা যায়। দুই. নিজের বংশ বা জিনস-এর বিস্তার ঘটানো ও তার পবিত্রতা রক্ষা করা।
নোবেল বিজয়ী অর্থনীতিবিদ অমর্ত্য সেনের একটি নিবন্ধ আমার নজর কেড়েছে। এই বিষয়টি নিয়ে গত কয়েক বছর ধরে পৃথিবীর বিভিন্ন বিজ্ঞান সাময়িকী ও খবরের কাগজগুলোতে বেশ কিছু লেখা বেরুচ্ছে। ব্যাপারটি নিঃসন্দেহে ভাববার; চাঞ্চল্যকর তো বটেই। ঘটনাটা হল, বাংলাদেশসহ এশিয়া ও উত্তর আফ্রিকার কয়েকটি দেশে কোটি কোটি মেয়ে সকলের চোখের আড়ালে কোথায় যেন হারিয়ে যাচ্ছে। হারিয়ে যাচ্ছে তারা প্রতিদিন-প্রতিমুহূর্তে। তাদের খোঁজ করা দরকার। কোথায় যাচ্ছে তারা—কী হচ্ছে তাদের—কেমন করে সেটা সম্ভব হচ্ছে, এসবই জানা দরকার।
প্রতি পরিবারে সমান সমান ছেলে ও মেয়ে সন্তানের সংখ্যা যদিও সচরাচর চোখে পড়ে না, তবু প্রকৃতির স্বাভাবিক নিয়মে ও পরিসংখ্যানের ফর্মুলা অনুযায়ী গড়ে মেয়ে ও ছেলের মোট সংখ্যায় খুব বেশি একটা তারতম্য হয় না। লিঙ্গভেদে বৈষম্যমূলক আচরণ করা না হলে স্বাভাবিকভাবে মেয়ে ও ছেলের আনুপাতিক হার ১.০৫ বা এর খুব কাছাকাছি হতে দেখা যায়। আর এই সংখ্যাটি কিছু জরুরি পরিস্থিতি ছাড়া সর্বকালে সর্বদেশের জন্যেই প্রযোজ্য। যুক্তরাষ্ট্র, যুক্তরাজ্য ও ফ্রান্সসহ ইউরোপ- আমেরিকার অনেক দেশেই মেয়ে আর ছেলের আনুপাতিক হার ১.০৫ বা তার সামান্য ওপরে অর্থাৎ প্রতি ১০০ জন ছেলের সঙ্গে ১০৫টি মেয়ে রয়েছে। অথচ উন্নয়নশীল দেশগুলোতে ব্যাপারটা ঠিক উল্টো। অর্থাৎ এই আনুপাতিক হার মেয়েদের বদলে ছেলেদের অনুকূলে। এশিয়া ও আফ্রিকার কিছু কিছু অঞ্চলে মেয়ে ও ছেলের হার কমতে কমতে একের নিচে চলে এসেছে। উদাহরণস্বরূপ বলা চলে, এই হার মিসরে ০.৯৫। বাংলাদেশ, চীন ও পশ্চিম এশিয়ায় ০.৯৪; ভারতে ০.৯৩ আর পাকিস্তানে ০.৯০। কারণ অনুসন্ধান করতে গিয়ে বিশেষজ্ঞরা মনে করছেন যে, এসব দেশে মেয়েদের প্রতি বৈষম্যমূলক আচরণই এই অস্বাভাবিক সংখ্যার জন্যে দায়ী। যে-তিনটি উপকরণ প্রধানত মেয়ে ও ছেলের আনুপাতিক হারের জন্যে দায়ী সেগুলো হলো : (১) জন্মের হার, (২) মৃত্যুর হার ও (৩) দেশত্যাগ অথবা বহিরাগমনজনিত পরিবর্তন।
পৃথিবীর বিভিন্ন দেশে জন্মের তথ্যাদি বিশ্লেষণ করে দেখা গেছে যে, সব জায়গাতেই মেয়েসন্তানদের চেয়ে শতকরা ৫% পুত্রসন্তান বেশি জন্মগ্রহণ করে। কিন্তু সংখ্যায় বেশি জন্মগ্রহণ করলেও জীবন ধারণ বা বেঁচে থাকার ক্ষমতা ছেলেদের চেয়ে মেয়েদের বেশি। এ ছাড়া হৃৎপিণ্ডের অসুখ, উচ্চ রক্তচাপ, স্ট্রোক ইত্যাদির মতো মারাত্মক অসুখগুলোর প্রকোপও মেয়েদের মধ্যে তুলনামূলকভাবে কম। ফলে তাদের সম্ভাব্য আয়ুষ্কাল গড়ে ছেলেদের চেয়ে বেশি। যুদ্ধ, ধূমপান, মদ্যপান, সড়ক-দুর্ঘটনা, খুনখারাবিজনিত মৃত্যুর হারও যেহেতু পুরুষদের মধ্যেই অপেক্ষাকৃত বেশি, সেহেতু সব দিক থেকেই মোট সংখ্যায় মেয়েদের পক্ষে পুরুষদের তুলনায় এগিয়ে থাকা স্বাভাবিক। উন্নত দেশগুলোতে সেটাই ঘটে থাকে। দেশত্যাগী বা বহিরাগতদের কারণে কোনো কোনো বিশেষ সময়ে বিশেষ দেশে মেয়ে ও ছেলের আনুপাতিক হার কিছুটা হেরফের হলেও প্রতিটি উন্নয়নশীল দেশের সাথে প্রতিটি উন্নত দেশের মেয়ে ও ছেলের পার্থক্যের কারণ কখনোই এটা হতে পারে না। হলেও উল্টোটাই হওয়া উচিত।
আর সেটাই যদি সত্য হয়, তা হলে এশিয়ায় মেয়েদের তুলনায় ছেলেদের সংখ্যা এত বেশি কেন? এসব অঞ্চলের কোটি কোটি মেয়েরা কোথায় যাচ্ছে? ইউরোপ ও আমেরিকায় যা স্বাভাবিক, সেই হিসেব করলে চীনে ৫ কোটি মেয়ের কোনো হদিস পাওয়া যায় না। তারা গেল কোথায়?
কেউ কেউ যুক্তি দিতে পারেন যে, আমেরিকা বা ইউরোপকে মানদণ্ড বিবেচনা করে আমাদের মতো উন্নয়নশীল দেশকে বিচার করলে চলবে না। কেননা ওইসব দেশের তুলনায় জন্মের হার ও মৃত্যুর হার আমাদের মতো দেশে অনেক বেশি। সম্ভাব্য জীবনসীমাও তুলনামূলকভাবে কম। এই সকল তথ্যের পরিপ্রেক্ষিতে যদি এশিয়ার দেশগুলোতে উন্নত দেশের পরিবর্তে আফ্রিকার উপ-সাহারা অঞ্চলের সঙ্গে তুলনা করা যায়, তা হলে কী হয়? আফ্রিকার ওইসব অঞ্চলে জন্ম-মৃত্যুর হার ও সম্ভাব্য আয়ুষ্কাল যেহেতু আমাদের দেশের সঙ্গে তুলনীয়, ওখানকার মেয়ে-পুরুষের আনুপাতিক হারের পার্থক্য কেবলমাত্র মেয়েদের সামাজিক ও পারিবারিক অবস্থানগত কারণের জন্যেই হওয়া স্বাভাবিক। অর্থোপার্জনে মেয়েদের অংশগ্রহণ করার কারণে উপ-সাহারা অঞ্চলের আফ্রিকানদের মধ্যে মেয়েদের প্রতি বিরূপ মনোভাব তেমন লক্ষণীয় নয়। সেই হিসেবে দেখা গেছে যে, উপ-সাহারা অঞ্চলে মেয়ে-পুরুষের আনুপাতিক হার ১.০২২। এ সংখ্যাটিকে মানদণ্ড বিবেচনা করলেও চীনদেশের ৪.৪ কোটি ও ভারতে ৩.৭ কোটিসহ সমগ্র পৃথিবীতে ১০ কোটি মেয়ের কোনো খোঁজ মেলে না। আশির ও নব্বইয়ের দশকে অমর্ত্য সেনের হারিয়ে যাওয়া মেয়েদের ওপর রচিত সিরিজের ওপর পরবর্তীকালে অন্যান্য অনেক অর্থনীতিবিদরাই কাজ করেছেন। সম্প্রতি জার্মানির স্টিফেন ক্লাজেন ও ক্লদিয়া উইঙ্ক এ ব্যাপারে বিস্তারিত গবেষণা করে এই সিদ্ধান্তে উপনীত হয়েছেন যে, অর্মত্য সেনের আনুমানিক সংখ্যা ১০ কোটির চাইতেও বেশি এই হারিয়ে যাওয়া মেয়েদের সংখ্যা। একবিংশ শতাব্দীর দোর গোড়ায় এ সংখ্যা গিয়ে দাঁড়িয়েছে ১১.৩ কোটি। প্রধানত দুই উপায়ে এই সংখ্যা নির্ণিত হয় : (১) বয়স অনুযায়ী ছেলে ও মেয়েদের মৃত্যুর হার নির্ণয় করা এবং (২) আপামর জীবিত জনসংখ্যার মধ্যে পুরুষ ও নারীর সংখ্যার আনুপাতিক হার বের করা। ভাবতে গা শিউরে ওঠে যে, বিংশ শতাব্দীতে জগৎজুড়ে দুর্ভিক্ষজনিত কারণে যেসব মৃত্যু হয়েছে, সেসব একত্রিত মৃত্যুর সংখ্যার চাইতেও বেশি এই হারিয়ে যাওয়া মেয়েদের সংখ্যা। এই সংখ্যা দুই বিশ্বযুদ্ধে নিহত এবং ১৯১৮-২০ সালের ভয়াবহ ইনফ্লুয়েঞ্জা মহামারীতে মৃতের একত্রিত সংখ্যার চাইতেও বড়। পৃথিবী জুড়ে এইডস্ রোগে মৃতের সংখ্যার চাইতেও বেশি এ সংখ্যা। তবে আশার কথা হলো, ইদানীংকালে বাংলাদেশ, পাকিস্তান, নেপাল, মধ্যপ্রাচ্য ও উত্তর আফ্রিকায় এ ব্যাপারে উন্নতি লক্ষ করা গিয়েছে। ভারতে অপেক্ষাকৃত কম উন্নতি পরিলক্ষিত হয়। আর চীনে অবস্থা আরো খারাপ হয়েছে। মেয়েদের শিক্ষা ও স্বাস্থ্যসেবার উন্নতির সঙ্গে হারিয়ে যাওয়া মেয়েদের সংখ্যার নিম্নগতি লক্ষ করা যায়। অন্য একটি জরিপে কোল এবং তাঁর সহকর্মীরা জন্ম- মৃত্যুর হার ও সম্ভাব্য আয়ুষ্কাল বিবেচনা করে দেখিয়েছেন যে, মেয়েদের প্রতি বৈষম্যমূলক আচরণ করা না হলে এশিয়ার দেশগুলোতে এই মুহূর্তে যতজন নারীর অস্তিত্বের কথা ছিল, তার তুলনায় চীনে ২.৯ কোটি, ভারতে ২.৩ কোটি এবং অন্যান্য দেশসহ পৃথিবীতে সবসুদ্ধ অন্তত ৬ কোটি মেয়ে কম বিদ্যমান।
অন্যান্য দেশের তুলনায় এশিয়ায় মেয়েদের এই নিম্ন আনুপাতিক হারের কারণটা কী? অনেক কারণের মধ্যে উল্লেখযোগ্য হল ছেলেশিশুর তুলনায় মেয়ে-শিশুর মৃত্যুর হার অনেক বেশি এশিয়ায়। ভারতের ক্ষেত্রে দেখা গেছে যে, জন্মের পর প্রথম চার দশকে পুরুষের তুলনায় নারীর মৃত্যুর হার অনেক বেশি। এর অন্যতম কারণ অবশ্য গর্ভবতী মেয়েদের গর্ভাবস্থায় ও প্রসবকালীন মৃত্যুর হার অধিক। কিন্তু জন্মের পর থেকে প্রাক্-কৈশোর পর্যন্ত মেয়েদের সংখ্যা স্বল্পতার জন্যে তো গর্ভাবস্থায় জটিলতাজনিত মৃত্যু দায়ী হতে পারে না। তা হলে? অন্য কারণগুলো কী? বিভিন্ন সূত্র থেকে প্রাপ্ত সংবাদে জানা গেছে যে, এর প্রধান কারণ নারীশিশুর প্রতি পরিবার ও সমাজের অবহেলা ও ঔদাসীন্য। বাংলাদেশসহ এশিয়ার অনেক দেশে প্রতিনিয়ত মেয়েশিশুরা পরিবারে এ ধরনের বৈষম্যের শিকার হচ্ছে। কয়েক বছর আগে বিশ্ব স্বাস্থ্য সংস্থার আওতাভুক্ত “ট্রপিকেল ডিজিজ রিসার্চ” (টি ডি আর) বুলেটিনের একটি নিবন্ধে এ ধরনের একটি চাঞ্চল্যকর তথ্য ছিল। ওই নিবন্ধে একটি সংক্রামক রোগের প্রাদুর্ভাব সম্পর্কে হাসপাতাল ও স্বাস্থ্যকেন্দ্র থেকে তথ্য সংগ্রহ করতে গিয়ে থাইল্যান্ডে বিশেষজ্ঞরা লক্ষ করেন যে, ওই রোগে ছেলেরাই তুলনামূলকভাবে বেশি আক্রান্ত হয়। এর কারণ অনুসন্ধান করতে না পেরে লিঙ্গভেদের দরুন দৈহিক পার্থক্যকেই তাঁরা প্রথমত দায়ী করে বসেছিলেন। তারপর পরম বিস্ময়ে তাঁরা লক্ষ করলেন, ব্যাপারটা তা নয়। হাসপাতাল বা স্বাস্থ্যকেন্দ্রগুলোতে যেসব রোগীকে নিয়ে আসা হয়, তারা বেশিরভাগই হল পুরুষ রোগী। মেয়ে রোগীদের, এমনকি অসুস্থ শিশু মেয়েদেরও অপেক্ষাকৃত কম আনা হয় চিকিৎসা কেন্দ্রে। এটার সত্যতা বিচার করার জন্যে তাঁরা একই সংক্রামক ব্যাধি সম্পর্কে তথ্য আহরণ করলেন হাসপাতালের পরিবর্তে বাড়ি বাড়ি গিয়ে। মাঠকর্মীদের সংগৃহীত সেই তথ্যে জানা গেল, প্রকৃতপক্ষে ছেলে আর মেয়েদের মধ্যে এই রোগের প্রাদুর্ভাবের কোনো তারতম্যই নেই। এ ঘটনার পর ট্রপিকেল ডিজিজ রিসার্চ বিভাগ উন্নয়নশীল দেশগুলোতে কেবলমাত্র মেয়েদের ওপর বিভিন্ন ট্রপিকেল রোগের প্রকোপ, আনুষঙ্গিক সামাজিক, অর্থনৈতিক, শিক্ষা ও রাজনৈতিক বিষয়গুলোর ওপর গবেষণার জন্যে একটি পৃথক কমিটি ও বিশেষ ফান্ডের ব্যবস্থা করে। অনুরূপভাবে মনিকা দাসগুপ্তের একটি সমীক্ষায় দৃষ্টি উন্মোচনকারী এক তথ্যের সন্ধান পাওয়া গেছে। পাঞ্জাবে পাঁচ বছরের কম বয়সী ছেলেমেয়েদের মৃত্যুর হার জরিপ করতে গিয়ে তিনি লক্ষ করছেন যে, যেসব মেয়ে শিশুদের বড় কোনো বোন নেই, তাদের মৃত্যুর হার সমবয়সী ছেলে শিশুদের মৃত্যুর হারের তুলনায় সামান্য বেশি। কিন্তু যেসব মেয়েশিশুর একটি অগ্রজ সহোদরা রয়ে গেছে, তাদের মৃত্যুর হার ছেলেশিশুদের তুলনায় দ্বিগুণ। এ তথ্য এই সংবাদই পরিবেশন করে যে, মেয়েশিশুদের প্রতি এ সকল দেশে রয়েছে পরিবারের গভীর অবজ্ঞা, যা কিছুটা কম স্পষ্ট হয় যদি কন্যাটি ভাগ্যক্রমে প্রথম সন্তান হয়। দাসগুপ্তের এই নিরীক্ষা অনুযায়ী শিশুমৃত্যুর হার প্রতি হাজারে মেয়েদের জন্যে ১৯.৬ ও ছেলেদের জন্যে ১৪.৮।
ইতোমধ্যেই পরবর্তী সন্তানের জন্ম না হলে উন্নয়নশীল দেশের মেয়েশিশুরা সাধারণত এক থেকে দু বছর বয়স পর্যন্ত অন্তত খাওয়াদাওয়ার ব্যাপারে মারাত্মক বৈষম্যের শিকার হয় না। এর কারণ—দেশের অনেক মায়েরাই দীর্ঘদিন পর্যন্ত শুধুমাত্র বুকের দুধ খাইয়ে বাঁচিয়ে রাখেন সন্তানদের। আর তাই এই সময়টাতে মেয়েসন্তানদের খাবারের জন্যে বাড়তি খরচের দরকার হয় না। কিন্তু যখন থেকেই শিশুরা বাইরের খাবার খেতে শুরু করে তখন থেকেই ছেলেশিশুদের তুলনায় মেয়েশিশুদের মধ্যে পুষ্টির অভাব ঘটতে শুরু করে। মেয়েদের প্রতি অবহেলা ও আপামর ভুল শিক্ষার ফলে সাধারণ গরিব পরিবারে তাদের অপেক্ষাকৃত কম ও নিকৃষ্টমানের খাদ্য পরিবেশন করা হয়। এ ছাড়া অসুখবিসুখে তাদের চিকিৎসা, শুশ্রূষা ও বিশ্রামের যথোপযুক্ত ব্যবস্থাও গ্রহণ করা হয় না।
কয়েকটি রাজনৈতিক নীতি ও চিকিৎসাক্ষেত্রে প্রযুক্তির অগ্রগতিও পরোক্ষভাবে মেয়েদের অস্তিত্বের বিরুদ্ধে কাজ করছে। প্রথমত, চীনে সত্তর দশকে এক সন্তানের বাধ্যবাধকতা সরকারিভাবে অনুমোদিত হয়ে যাবার পর মেয়ে ও ছেলের আনুপাতিক হার আরো কমতে শুরু করে। সদ্যোজাত কন্যা সন্তানকে মেরে ফেলার মতো জঘন্য রীতি প্রাচীনকাল থেকেই এ সমাজে প্রচলিত থাকলেও এই প্রগতির যুগে তা আবার নতুন করে ঘটতে শুরু করেছে চীনদেশে এক সন্তানের নীতি প্রবর্তিত হবার পর থেকেই। বংশরক্ষা ও অর্থনৈতিক নির্ভরশীলতার জন্যে এ দেশে পুত্রসন্তানের প্রতি পক্ষপাতিত্ব আমাদের দেশের মতোই প্রচলিত। ফলে চীনদেশে বর্তমানে নারী-পুরুষের আনুপাতিক হার ০.৯৪ হবার অন্যতম কারণ শিশুকন্যা নিধন অথবা প্রথম কন্যার জন্মসংবাদ গোপন রেখে দ্বিতীয় সন্তান গ্রহণ। যে-সন্তানের অস্তিত্ব জনসম্মুখে স্বীকার করতেই কুণ্ঠা, সে-সন্তানের পারিবারিক ও সামাজিক অবস্থান সহজেই অনুমেয়। কয়েক বছর আগে নিউইয়র্ক টাইমসের প্রথম পৃষ্ঠায় বেশ কয়েকটি সংবাদ বেরিয়েছিল চীনের এক সন্তান কর্মসূচি ও মেয়েশিশুদের অবস্থা সম্পর্কে।
বিজ্ঞানের নবতম প্রযুক্তির সাহায্যে আরেকভাবে জন্মের আগেই মেয়ে সন্তানদের বিনষ্ট করা হচ্ছে ইদানীং। এই পদ্ধতিটির বৈজ্ঞানিক নাম এমনিওসিন্টেসিস। এই পরীক্ষার জন্যে গর্ভবতীর পেটের ভেতর মোটা সুঁই ঢুকিয়ে ৩০-৩৫ মিলিমিটার এমনিওটিক ফ্লুইড (গর্ভর্থলির ভেতর যে পানীয়তে শিশু ভেসে বেড়ায়) বের করে আনা হয় সিরিঞ্জ নিয়ে। সেই পানীয়তে ছড়িয়ে থাকে ভ্রূণের শরীর থেকে ছিটকে পড়া জীবকোষ। এই জীবকোষ পরীক্ষা করে বিশেষজ্ঞরা বলে দিতে পারেন অনাগত শিশুটির মারাত্মক জন্মগত কোন অসুখ আছে কি না অথবা তার বিকলাঙ্গ হবার আশঙ্কা রয়েছে কি না। অবশ্য মাত্র কয়েকটি জন্মগত অসুখ বা অসুবিধের সম্ভাবনাই কেবল জানা যায় এ পরীক্ষায়, সার্বিক সুস্থতার নিশ্চয়তা দেওয়া যায় না। আরো একটি সংবাদ জানা যায় এ পরীক্ষার মাধ্যমে। জানা যায় শিশুটি মেয়ে না ছেলে। শেষের তথ্যটি জানার জন্যে এ পরীক্ষার উদ্ভব হয় নি। প্রথম তথ্যগুলো জানার জন্য যে প্রয়োজনীয় পরীক্ষা করতে হয়, তাতেই অতিরিক্ত সংবাদ হিসেবে এই খবরটি বেরিয়ে আসে। বস্তুত পশ্চিমা দেশগুলোতে শিশুর লিঙ্গ নির্ণয়ের জন্যে এই পদ্ধতি প্রয়োগ করা বেআইনি। মায়ের বয়স ৩৫-এর বেশি হলে (যখন বিকলাঙ্গ অথবা অসুস্থ শিশু জন্মাবার সম্ভাবনা বেশি থাকে) অথবা পারিবারিক ধারা বা মায়ের ঝুঁকিপূর্ণ জীবন যাপনের কারণে অনাগত সন্তানের সুস্থতা সম্পর্কে প্রশ্ন জাগলেই কেবল এ পরীক্ষা করা হয়। অথচ ভারতসহ বেশ কয়েকটি উন্নয়নশীল দেশে এই পদ্ধতিটি ভুল ও অন্যায়ভাবে ব্যবহার করা হচ্ছে গর্ভের সন্তানটির লিঙ্গ নির্ণয়ের উপায় হিসেবে। নিউইয়র্ক টাইমসের একটি খবর অনুসারে বম্বের ক্লিনিকগুলোতে লাইন ধরে গর্ভবতী মহিলারা দাঁড়িয়ে থাকে এ পরীক্ষা গ্রহণের জন্যে। কোনো কোনো প্রাইভেট ক্লিনিকে নাম লিখিয়ে শত শত মেয়েরা অপেক্ষা করছে তাদের ভবিষ্যৎ সন্তানদের লিঙ্গ জানবার আশায়। আর যখন তারা জানতে পারে গর্ভের সন্তান অনাকাঙ্ক্ষিত কন্যা, তখন তাদের জন্যে সেই ক্লিনিকেই ব্যবস্থা রয়েছে গর্ভপাতের। যথেষ্ট পরিমাণ এমনিওটিক ফ্লুইড জমা না হওয়া পর্যন্ত এ পরীক্ষা যেহেতু করা যায় না, সেহেতু গর্ভের প্রথমাবস্থায় এমনিওসিন্টেসিস করা সম্ভব নয়। যে পর্যায়ে তা করা হয় তখন যদি গর্ভপাত অবশ্যম্ভাবী হয়ে পড়ে, তাহলে কেবলমাত্র অভিজ্ঞ ডাক্তারের সাহায্যে যথোচিত সতর্কতার সঙ্গেই করা বাঞ্ছনীয়। অন্যথায় গর্ভবতীর জীবনাশঙ্কা দেখা দিতে পারে। অনাগত শিশুটির বিকলাঙ্গ হবার বা বংশগত রোগের শিকার হবার সম্ভাবনা এতই অল্প যে, পশ্চিমের অধিকাংশ গর্ভবতীকেই এ পরীক্ষার পর গর্ভপাত করতে হয় না। অথচ বাঞ্ছিত লিঙ্গের সন্তানের জন্যে উন্নয়নশীল দেশে যারা এ পরীক্ষা করে থাকে, তাদের শতকরা প্রায় পঞ্চাশ ভাগেরই সম্ভাবনা থাকে গর্ভপাতের ঝুঁকি নেবার। সবচেয়ে লক্ষণীয় ব্যাপার হল যে, পরীক্ষাটি মা ও অনাগত সন্তান উভয়ের জন্যেই বেশ খানিকটা ঝুঁকিপূর্ণ; উপরন্তু যা এমনকি পশ্চিমা দেশগুলোতেও যথেষ্ট খরচসাপেক্ষ, সেই পরীক্ষাটি সরকার কেমন করে এত সহজে এত স্বল্প খরচে সকলের জন্যে ব্যবহৃত হবার সুযোগ দিল, সেটা খুবই রহস্যজনক। পরিবার পরিকল্পনায় উৎসাহ দেওয়াই যদি উদ্দেশ্য হয়ে থাকে, একবারও কি তারা ভেবে দেখবে না মেয়ে-পুরুষের ভারসাম্য যেখানে ইতোমধ্যেই লঙ্ঘিত এবং মেয়েরা সংখ্যায় এতটা কম, সেখানে এরকম একটি পদ্ধতির মাধ্যমে নির্বিচারে মেয়ে ভ্রূণের বিনাশ শুধু যে অমানবিক তা-ই নয়, ভবিষ্যতের জন্যেও তা একটি বড় রকম সামাজিক সমস্যার কারণ হতে পারে। (পরবর্তীকালে অবশ্য ভারতে এ প্রযুক্তির যথেচ্ছ ব্যবহারের বিরুদ্ধে আইন পাস হয়েছে।)
মেয়েদের সংখ্যা ছেলেদের তুলনায় উন্নয়নশীল দেশগুলোতে বেশ কম এবং তা আরো কমছে। এটা বাস্তব সত্য। কিন্তু এর সমাধান কী? গতানুগতিক মূল্যবোধের পরিবর্তন ও সাংস্কৃতিক বিপ্লব অবশ্যই প্রয়োজন। ছেলেশিশুর প্রতি অহেতুক স্পর্শকাতরতা নিরসনে বাস্তব পদক্ষেপ ও গঠনমূলক নির্দিষ্ট কিছু কর্মসূচি গ্রহণ করা খুবই জরুরি। দেখা গেছে, মেয়েদের আর্থিক স্বাবলম্বী হবার সঙ্গে সঙ্গে এ ধরনের বিষয়ে মানুষের মনোভাবের যথেষ্ট পরিবর্তন ঘটে। জীবন ও সংসারের মৌলিক ব্যাপারগুলোতে সিদ্ধান্ত নেবার ক্ষমতাও বাড়ে মেয়েদের। ঘরের বাইরে অর্থকরী কাজে নিযুক্ত মেয়েদের সমাজে ও সংসারে সম্মান ও প্রতিপত্তি বৃদ্ধি পায়। নিজেদের ও মেয়েসন্তানদের ন্যায্য অধিকার সম্পর্কে কথা বলার সাহস জাগে এবং পরিবারের অন্যান্য সদস্যরাও তা মেনে নেয়। কেননা একটি অর্থোপার্জনক্ষম মেয়ে তার পরিবারে প্রমাণ করতে সক্ষম হয়, মেয়েরা পুরুষদের ওপর নির্ভরশীল নয়; পরিবারের স্বাচ্ছন্দ্য ও সচ্ছলতায় তাদের দায় আছে, করণীয় আছে এবং তা তারা যথোচিতভাবে পালন করছে। অর্থোপার্জন ছাড়াও শিক্ষার বিস্তার এইসব হারানো মেয়েদের সন্ধানলাভে ও তাদের ভবিষ্যতে হারিয়ে যাওয়ার সম্ভাবনা থেকে মুক্তি দিতে পারে। এ ছাড়া আইনগতভাবে সম্পত্তির উত্তরাধিকার ও বৈষয়িক মালিকানা অর্জন এবং বিবাহ ও অন্যান্য বিষয়ে মেয়েদের সিদ্ধান্ত গ্রহণের ক্ষমতা স্বীকৃত হলেও সমাজ থেকে নারীর প্রতি এ ধরনের অনভিপ্রেত ও বৈষম্যমূলক আচরণ কমতে শুরু করবে। এ সকল ব্যাপারে ব্যাপক জনমত সৃষ্টি করা ও সরকারি পর্যায়ে বিভিন্ন পরিকল্পনা গ্রহণ করা অত্যন্ত প্রয়োজনীয়।
ড. অমর্ত্য সেন উদাহরণস্বরূপ ভারতের কেরালা রাজ্যের কথা উল্লেখ করেছেন। এই অঞ্চলটি ঊনবিংশ শতাব্দী থেকেই শিক্ষাক্ষেত্রে ভারতের অন্যান্য অঞ্চল থেকে অনেক এগিয়ে রয়েছে। আজো এই রাজ্যে ওই দেশের সবচেয়ে উঁচুমানের স্কুলশিক্ষার ব্যবস্থা রয়েছে। শতকরা ৯০ জনেরও বেশি লোক লেখাপড়া জানে সেখানে। অধিকাংশ মেয়েরা সম্পত্তির ভাগ পায়। মেয়েদের একটি উল্লেখযোগ্য অংশ অর্থকরী কাজে নিয়োজিত। ওখানকার স্বাস্থ্য-বিভাগও উন্নতমানের এবং জনসাধারণ ব্যাপকভাবে এর সুযোগ গ্রহণ করতে পারে। কেরালা যদিও ভারতের অন্য সকল দরিদ্র রাজ্যগুলোর একটি, তবু সরকারি পর্যায়ে এখানে বিভিন্ন জনহিতকর পরিকল্পনা গ্রহণের কারণে এ রাজ্যে সম্ভাব্য জীবনসীমা বর্তমানে মেয়েদের বেলায় ৭৩ বছর ও পুরুষদের বেলায় ৬৭ বছরে উন্নীত হয়েছে, যা ভারতবর্ষের অন্যান্য অঞ্চল থেকে অনেক বেশি। উল্লেখ্য, কেরালায় মেয়ে ও পুরুষের আনুপাতিক হার আমেরিকা ও ইউরোপের মতো ১.০৪, যদিও সারা ভারতে এই হার গড়ে ০.৯৩। বাংলাদেশ, ভারত, পাকিস্তান, পশ্চিম এশিয়া ও উত্তর আফ্রিকার তুলনায় মেয়েদের অস্তিত্বের ব্যাপারে কেরালার এই উজ্জ্বলতর অবস্থান এই সত্যই নতুন করে মনে করিয়ে দেয় যে, প্রগতিশীল দৃষ্টিভঙ্গি, সমাজসচেতনতা ও সুস্থ পরিকল্পনার মাধ্যমে এইসব হারানো মেয়েদের উদ্ধার করা সম্ভব, সম্ভব বঞ্চিত এই বিশাল জনগোষ্ঠীকে ন্যায্য আলোর মুখ দেখানো। আর মানবজাতির সার্বিক মঙ্গলের জন্যেই তা করা উচিত।